# Κεφάλαιον Ιʹ (10)
## Η ΣΥΜΦΟΡΑ (α) [Italiano]
Τῇ δὲ ὑστεραίᾳ, ἐπεὶ πρῶτον ἀνατέλλει ὁ ἥλιος, ὁ Δικαιόπολις τήν τε γυναῖκα καὶ τὸν πάππον καὶ τοὺς παῖδας ἐγείρει καὶ αὐτοῖς ἡγεῖται πρὸς τὸ τοῦ Διονύσου θέᾱτρον. Πρωῒ οὖν ἀφικνοῦνται ἀλλ’ ἤδη πλεῖστοι ἄνθρωποι τὸ θέᾱτρον πληροῦσιν. Ὁ οὖν πάππος στενάζει καί, «φεῦ, φεῦ,» φησίν, «μεστόν ἐστι τὸ πᾶν θέᾱτρον. Ποῦ δυνατόν ἐστι καθίζεσθαι;» Ὁ δὲ Δικαιόπολις, «θάῤῥει, πάππα,» φησίν, καὶ ἡγεῖται αὐτοῖς ἄνω καὶ θρᾶνον εὑρίσκει ἐν ἄκρῳ τῷ θεάτρῳ.
Ἐπεὶ δὲ πρῶτον καθίζονται, ὁ σαλπιγκτὴς προχωρεῖ καὶ σαλπίζει, τοὺς πολίτᾱς κελεύων εὐφημεῖν. Ἔπειτα δὲ ὁ τοῦ Διονύσου ἱερεὺς τῷ βωμῷ προσχωρεῖ καὶ σπονδὴν ποιεῖται, τῷ θεῷ εὐχόμενος· «Ὦ ἄναξ Διόνῡσε, τήν τε σπονδὴν ἵλεως δέχου καὶ τοὺς χοροὺς χαίρων θεῶ.»
Ἐνταῦθα δὴ ὁ πρῶτος χορὸς προχωρεῖ εἰς τὴν ὀρχήστρᾱν, τὰ τοῦ Διονύσου ἔργα ὑμνῶν. Θαυμάζει οὖν ἡ Μέλιττα θεωμένη καὶ χαίρει ἀκούουσα. Οὕτω γὰρ καλῶς χορεύει ὁ χορός. Πέντε χοροὶ παίδων καὶ πέντε ἀνδρῶν ἐφεξῆς ἀγωνίζονται καὶ πάντες ἄριστα χορεύουσιν. Ἐπεὶ δὲ παύεται ὁ δέκατος χορός, οἱ νῑκῶντες τοὺς στεφάνους δέχονται καὶ πάντες οἱ παρόντες σπεύδουσιν ἐκ τοῦ θεάτρου.

## Η ΣΥΜΦΟΡΑ (α) [English, 2nd ed.]
Τῇ δ’ ὑστεραίᾳ, ἐπεὶ πτῶτον ἀνατέλλει ὁ ἥλιος, ὁ Δικαιόπολις τήν τε γυναῖκα καὶ τοὺς παῖδας ἐγείρει· «Ἐγείρεσθε,» φησίν, «δι’ ὀλίγου γὰρ θεᾱσόμεθα τοὺς χορούς. Σπεύδετε. Εἰ γὰρ μὴ σπεύδετε, ὀψὲ ἀφιξόμεθα.» Ὁ δὲ πάππος ἔτι καθεύδει. Ὁ οὖν Δικαιόπολις, «ἐγείρου, ὦ πάππα,» φησίν· «εἰ γὰρ μὴ σπεύδεις, ὀψὲ ἀφίξει. Ἄγε, ἡγήσομαί σοι πρὸς τὸ θέᾱτρον.» Ὁ μὲν οὖν πάππος ἐγείρεται, ὁ δὲ Δικαιόπολις πᾶσι πρὸς τὸ θέᾱτρον ἡγεῖται. Ἐπεὶ δ’ ἀφικνοῦνται, πλεῖστοι ἤδη ἄνθρωποι τὸ θέᾱτρον πληροῦσιν.
Ὁ οὖν πάππος στενάζει καί, «φεῦ, φεῦ,» φησίν, «μεστόν ἐστι τὸ πᾶν θέᾱτρον. Τοὺς οὖν χοροὺς οὐ θεάσομαι. Τί ποιήσομεν;» Ὁ δὲ Δικαιόπολις, «θάῤῥει, ὦ πάππα,» φησίν· «ἕπου μοι. Θρᾶνον εὑρήσομεν.» Καὶ ἡγεῖται αὐτοῖς ἄνω καὶ θρᾶνον εὑρίσκει ἐν ἄκρῳ τῷ θεάτρῳ. Ἡ δὲ Μυῤῥίνη, «καθίζεσθε, ὦ παῖδες,» φησίν· «ἐντεῦθεν πάντα εὖ θεᾱσόμεθα.»
Ἐπεὶ πρῶτον καθίζονται, προχωρεῖ ὁ κῆρυξ εἰς μέσην τὴν ὀρχήστρᾱν καί, «εὐφημεῖτε, ὦ πολῖται,» φησίν· «νῦν γὰρ γενήσονται οἱ χοροί.» Ἐνταῦθα δὴ ὁ πρῶτος χορὸς προχωρεῖ εἰς τῆν ὀρχήστρᾱν, καὶ τὰ τοῦ Διονύσου ἔργα ὑμνεῖ. Θαυμάζει οὖν ἡ Μέλιττα θεωμένη καὶ χαίρει ἀκούουσα. «Ὡς καλῶς χορεύουσιν οἱ νεᾱνίαι,» φησίν· «νῑκήσουσι τοὺς ἄλλους καὶ δέξονται τοὺς στεφάνους.»
Πέμτε χοροὶ παίδων καὶ πέντε ἀνδρῶν ἐφεξῆς ἀγωνίζονται, καὶ πάντες ἄριστα χορεύουσιν. Ἐπεὶ δὲ παύεται ὁ δέκατος χορός, οἱ νῑκῶντες τοὺς στεφάνους δέχονται, καὶ πάντες οἱ παρόντες σπεύδουσιν ἐκ τοῦ θεάτρου.

## ΟΙ ΑΓΑΘΟΙ ΠΟΛΙΤΑΙ
Πολὺς δέ ἐστι θόρυβος ἐν ἄστει. Οὐ γὰρ παύονται πολλοὶ ἄνθρωποι, ἄνδρες καὶ γυναῖκες, παῖδες, πολῖται τε καὶ ξένοι, πορευόμενοι εἰς ἄστυ ἔκ τε τῶν ἀγρῶν καὶ ἐκ τοῦ Πειραιῶς. Πολλοὶ δὲ γεωργοὶ ἤδη ἐξ ἄστεως ἀποχωροῦσιν, εἰς τοὺς κλήρους ἐπανιέναι βουλόμενοι. Ὅτε γὰρ αἱ ἑορταὶ ἐν ταῖς Ἀθήναις καὶ ἐν ἄλλοις ἄστεσι γίγνονται, ἀεὶ οἱ ἄγροικοι σπεύδουσιν εἰς τὰ ἄστη, τοὺς χοροὺς θεᾶσθαι καὶ κωμάζειν βουλόμενοι. Μετ’ οὐ πολὺν δὲ χρόνον πόθος αὐτοὺς λαμβάνει τοῦ ἀγροίκου βίου, καὶ ἐκ τῶν ἄστεων ἐπανέρχονται εἰς τοὺς ἀγρούς. Οὐδεὶς γὰρ ἄγροικος τὰ ἄστη φιλεῖ. Ἡσυχίᾱν γὰρ οἱ ἐν τοῖς ἀγροῖς οἰκοῦντες μάλα φιλοῦσιν, ἐν δὲ τοῖς ἄστεσι πολὺς θόρυβός ἐστιν. «Ὦ πόλι, πόλι,» στενάζει ὁ Δικαιόπολις, «ἀποβλέπω εἰς τὸν ἀγρόν, ἡσυχίᾱς ἐρῶν, μῑσῶν μὲν ἄστυ, τὸν δ’ ἐμὸν κλῆρον ποθῶν. Πάντες γὰρ οἱ ἐν τῷ ἄστει οἰκοῦντες φαίνονταί μοι κακοί. Εἰ γὰρ θεός τις βούλεται πόλιν τινὰ εὐεργετεῖν, ἄνδρας ἀγαθοὺς ἐν αὐτῇ ποιεῖ· εἰ δὲ μέλλει κακὰ πάσχειν πόλις, ἐξαιρεῖ τοὺς ἄνδρας τοὺς ἀγαθοὺς ἐκ ταύτης τῆς πόλεως ὁ θεός. Ἐν δὲ τῇ πόλει τῶν Ἀθηνῶν νῦν ποῦ εἰσιν οἱ ἀγαθοί; Φεῦ, φεῦ τῆς πόλεως.»
Ὁ δὲ πάππος, «ἀμέλει, ὦ φίλον τέκνον,» φησίν, «οἱ ἀγαθοὶ ἐκ τῶν θεῶν γίγνονται ταῖς πόλεσιν.»
Ἐν δὲ τούτῳ ὁ Δικαιόπολις φίλον τινὰ διὰ τοῦ ὁμίλου μόλις προχωροῦντα ὁρᾷ, καί, «χαῖρε, ὦ φίλε Ἱερώνυμε,» φησίν, «ὡς σπανίως σ’ ὁρῶ.»
«Οὐ γὰρ σχολή, ὦ Δικαιόπολι, εἰς τοὺς ἀγροὺς πορεύεσθαι. Οἱ γὰρ πολῖται, εἴ τι βούλονται διαπράττειν πρὸς ἄλλᾱς πόλεις, ἀεὶ πρὸς ἐμὲ πρῶτον ἔρχονται. Φαίνομαι γὰρ αὐτοῖς ἱκανὸς ἄγγελος εἶναι· ἐν δὲ ταῖς ἄλλαις πόλεσι τοὺς τῶν πολῑτῶν λόγους ἀκούω, ἔπειτα δὲ ἐκ τῶν ἄλλων πόλεων εἰς τὰς Ἀθήνᾱς ἀγγελίᾱς φέρω. Πολλάκις μὲν οὖν καὶ εἰς ἄλλᾱς πόλεις πορεύομαι, ἄγγελος ὢν τῶν Ἀθηναίων, μάλιστα δὲ εἰς τὴν Λακεδαίμονα· διὰ τοῦτο δὴ σπανίως βαίνω εἰς τοὺς ἀγρούς.»
«Ἀλλ’ ἀγαθὸς ἀνὴρ εἶ· σὺ γὰρ ἱκανὸς εἶ τῆν σεαυτοῦ πόλιν εὐεργετεῖν.»
Ὁ δὲ Ἱερώνυμος ἀποκρῑνόμενος, «καλὸς δὲ καὶ ἀγαθός ἐστιν ἀνήρ,» φησίν, «εἰ βούλεται γιγνώσκειν πῶς οἱ ἄνθρωποι τάς τε οἰκίᾱς καὶ τὰς πόλεις καλῶς διοικοῦσιν, καὶ τοὺς ἑαυτῶν γονέᾱς τῑμῶσιν, καὶ πολίτᾱς τε καὶ ξένους καλῶς ὑποδέχονταί τε καὶ ἀποπέμπουσιν. Ἀλλ’ ὡς σπανίως οἱ ἀγαθοὶ ἄνδρες ἐν ταῖς πόλεσι γίγνονται νῦν, ὦ φίλε Δικαιόπολι.»
Οὕτο διαλέγονται ἀλλήλοις οἱ ἄνδρες ὀλίγον χρόνον περὶ τῆς τε πόλεως καὶ τῶν ἀγαθῶν πολῑτῶν. Τέλος δὲ ὁ Ἱερώνυμος· «Χαῖρε πολλά, ὦ φίλε. Τοὺς θεοὺς εὔχομαί σοι διδόναι πολλὰ καὶ ἀγαθά. Ἴθι δὲ χαίρων. Καιρὸς γάρ ἐστί μοι ἀπιέναι.»

## Η ΣΥΜΦΟΡΑ (β) [Italian]
Ἤδη μεσημβρίᾱ ἐστίν, ὁ δὲ Δικαιόπολις βούλεται εἰς τὸν κλῆρον ἐπανιέναι. «Ἄγετε δή,» φησίν, «καιρός ἐστιν οἴκαδε σπεύδειν, δεῖ γὰρ ἡμᾶς πρὸ τῆς νυκτὸς ἐκεῖσε παρεῖναι.» Ἡ δὲ Μυῤῥίνη· «Ἀλλ’, ὦ φίλε ἄνερ, ἆρ’ οὐ βούλει τὰς τραγῳδίᾱς θεᾶσθαι; Ἆρ’ οὐκ ἔξεστιν ἡμῖν αὔριον ἐπανιέναι;» Ὁ δὲ Δικαιόπολις, «οὐδαμῶς,» φησίν, «ἀλλὰ δεῖ ἡμᾶς εὐθὺς πορεύεσθαι. Ἤδη γὰρ πολὺν χρόνον τοῦ κλήρου ἄπεσμεν καὶ ὁ Ξανθίᾱς ἀμέλει οὐδὲν ποιεῖ. Οἱ οὖν βόες πεινῶσιν, τὰ δὲ πρόβατα ἀποφεύγει, ὁ δὲ οἶκος κατὰ τὸ εἰκὸς καίεται. Ἄγετε. Δεῖ ἡμᾶς σπεύδειν.»
Οὕτω λέγει καὶ ταχέως ἡγεῖται αὐτοῖς πρὸς τὰς πύλᾱς. Ἐν ᾧ δὲ σπεύδουσι διὰ τῶν ὁδῶν, ὁ Φίλιππος νεᾱνίᾱς τινὰς ὁρᾷ ἐν τῇ ὁδῷ μαχομένους· πολὺν γὰρ οἶνον πεπώκᾱσι καὶ μεθύουσιν. Μένει οὖν ὁ Φίλιππος τὴν μάχην θεώμενος· τέλος δὲ οἱ ἄλλοι νεᾱνίαι ἕνα τινὰ καταβάλλουσι καὶ οὐ παύονται τύπτοντες αὐτόν. Ὁ δὲ Φίλιππος φοβούμενος ὑπὲρ αὐτοῦ προστρέχει καί, «παύετε, μὴ τύπτετε αὐτόν, ὦ ἄνθρωποι,» φησίν· «ἀποκτείνετε γὰρ τὸν τλήμονα.» Τῶν δὲ νεᾱνιῶν τις ἀγρίως βοῶν πρὸς τὸν Φίλιππον τρέπεται καί, «τίς ὢν σύ,» φησίν, «οὕτω πολυπρᾱγμονεῖς;» Καὶ τύπτει αὐτόν. Ὁ δὲ πρὸς τὴν γῆν καταπίπτει καὶ ἀκίνητος μένει.
Οἱ δὲ τεκόντες τὰς βοὰς ἀκούοντες σπεύδουσι πρὸς τὸν παῖδα καὶ ὁρῶσιν αὐτὸν ἐπὶ τῇ γῇ κείμενον. Αἴρουσιν οὖν αὐτόν, ὁ δὲ ἔτι ἀκίνητος μένει. Ἡ δὲ Μέλιττα, «ὦ Ζεῦ,» φησίν, «τί ποτε πάσχει ὁ τλήμων;» Ἡ δὲ μήτηρ· «Φέρετε αὐτὸν πρὸς τὴν κρήνην.» Φέρουσιν οὖν αὐτὸν πρὸς τὴν κρήνην καὶ τὸ ὕδωρ καταχέουσι τῆς κεφαλῆς. Δι’ ὀλίγου οὖν κῑνεῖται καὶ ἀναπνεῖ. Ἐπαίρει οὖν ἑαυτὸν καὶ τῆς μητρὸς ἀκούει λεγούσης. Βλέπων δὲ πρὸς αὐτήν, «ποῦ εἶ σύ, μῆτερ;» φησίν· «διὰ τί σκότος ἐστίν;» Ἡ δὲ μήτηρ· «Ἀλλ’ οὐ σκότος ἐστίν, ὦ παῖ· βλέπε δεῦρο.» Ἀλλ’ οὐδὲν ὁρᾷ ὁ παῖς· τυφλὸς γάρ ἐστιν.

## Η ΣΥΜΦΟΡΑ (β) [English, 2nd ed.]
Ἡ δὲ Μυῤῥίνη τοῖς παισὶν ἐκ τοῦ θεάτρου ἡγουμένη τῷ ἀνδρί, «τί ποιήσομεν;» φησίν· «ἆρ’ ἔξεστιν ἡμῖν ἐν τῷ ἄστει μένειν; Αὔριον γὰρ γενήσονται αἱ τραγῳδίαι. Τὴν οὖν νύκτα ἐν τῷ ἄστει μεοῦμεν. Ἀλλὰ ποῦ καθευδήσομεν; Ἆρα δέξεται ἡμᾶς ὁ σὸς ἀδελφός;» Ὁ δὲ Δικαιοπόλις, «ἀλλ’ οὐ μενοῦμεν ἐν τῷ ἄστει ἀλλ’ εὐθὺς οἴκαδε πορευσόμεθα. Πολὺν γὰρ χρόνον ἀπὸ τοῦ κλήρου ἄπεσμεν· ὁ δὲ Ξανθίᾱς, ἀργὸς ὤν, οὐδὲν ποιήσει· οἱ οὖν βόες πεινήσουσιν, τὰ δὲ πρόβατα ἀποφεύξεται, ὁ δὲ οἶκος κατ’ εἰκὸς ἤδη κάεται. Σπεύσομεν οὖν πρὸς τὰς πύλᾱς καὶ οἴκδε πορευσόμεθα. Δεῖ γὰρ ἡμᾶς πρὸ τῆς νυκτὸς ἐκεῖσε παρεῖναι.»
Οἱ μὲν οὖν παῖδες τῷ πατρὶ πειθόμενοι πρὸς τὰς πύλᾱς σπεύδουσιν. Ὁ δὲ πάππος, «φεῦ, φεῦ,» φησίν, «βούλομαι τὰς τραγῳδίᾱς θεᾶσθαι. Ὑμεῖς μὲν οὖν οἴκαδε σπεύδετε, ἐγὼ δὲ ἐν τῷ ἄστει μενῶ ὡς τὰς τραγῳδίᾱς θεᾱσόμενος.» Ἡ δὲ Μυῤῥίνη, «μὴ φλυάρει,» φησίν· «οὐ γὰρ καταλείψομέν σε ἐν τῷ ἄστει. Ἐλθὲ μεθ’ ἡμῶν.» Καὶ ἡγεῖται αὐτῷ δεινολογουμένῳ πρὸς τὰς πύλᾱς.
Ἐν ᾧ δὲ σπεύδουσι διὰ τῶν ὁδῶν, ὁ Φίλιππος νεᾱνίᾱς τινὰς ὁρᾷ ἐν τῇ ὁδῷ μαχομένους· πολὺν γὰρ οἶνον πεπώκᾱσι καὶ μεθύουσιν. Μένει οὖν ὁ Φίλιππος τὴν μάχην θεώμενος· τέλος δὲ οἱ ἄλλοι νεᾱνίαι ἕνα τινὰ καταβάλλουσι καὶ οὐ παύονται τύπτοντες αὐτόν. Ὁ δὲ Φίλιππος φοβούμενος ὑπὲρ αὐτοῦ προστρέχει καί, «τί ποιήσετε, ὦ ἄνθρωποι;» φησίν. «Παύετε τύπτοντες αὐτόν. Ἀποκτενεῖτε γὰρ τὸν τλήμονα.» Τῶν δὲ νεᾱνιῶν τις ἀγρίως βοῶν πρὸς τὸν Φίλιππον τρέπεται καί, «τίς ὢν σύ,» φησίν, «οὕτω πολυπρᾱγμονεῖς;» Καὶ τύπτει αὐτόν. Ὁ δὲ πρὸς τὴν γῆν καταπίπτει καὶ ακίνητος μένει.
Οἱ δὲ τεκόντες τὰς βοὰς ἀκούοντες τρέχουσι πρὸς τὸν παῖδα καὶ ὁρῶσιν αὐτὸν ἐπὶ τῇ γῇ κείμενον. Αἴρουσιν οὖν αὐτόν, ὁ δὲ ἔτι ακίνητος μένει. Ἡ δὲ Μέλιττα, «ὦ Ζεῦ,» φησίν, «τί ποτε πάσχει ὁ τλήμων;» Ἡ δὲ μήτηρ· «Φέρετε αὐτὸν πρὸς τὴν κρήνην.» Φέρουσιν οὖν αὐτὸν πρὸς τὴν κρήνην καὶ ὕδωρ καταχέουσι τῆς κεφαλῆς. Δι’ ὀλίγου οὖν κῑνεῖται καὶ ἀναπνεῖ. Ἐπαίρει οὖν ἑαυτὸν καὶ τῆς μητρὸς ἀκούει λεγούσης. Βλέπων δὲ πρὸς αὐτήν, «ποῦ εἶ σύ, ὦ μῆτερ;» φησίν. «Τί σκότος ἐστίν;» Ἡ δὲ μήτηρ, «ἀλλ’ οὐ σκότος ἐστίν, ὦ παῖ· βλέπε δεῦρο.» Ἀλλ’ οὐδὲν ὁρᾷ ὁ παῖς· τυφλὸς γὰρ γέγονεν.

## Ο ΟΔΥΣΣΕΥΣ ΤΟΥΣ ΕΤΑΙΡΟΥΣ ΑΠΟΛΛΥΣΕΙΝ
Ὁ δὲ Ὀδυσσεὺς πολλὰ ἔτι καὶ δεινὰ πάσχει σπεύδων εἰς τὴν πατρίδα γῆν νοστεῖν. Τὰς γὰρ Σειρῆνας μόλις φεύγει, καὶ παρὰ τὴν Σικελίᾱν πλέων εἰς τὸν μέγιστον κίνδῡνον ἐμπίπτει. Ἔνθεν μὲν γάρ ἐστιν ἡ Σκύλλη, τέρας δεινόν, ἕξ κεφαλὰς ἔχουσα, ἣ ἐξ ἄντρου τινὸς ὁρμωμένη τοὺς παραπλέοντας ἁρπάζει καὶ ἐσθίει· ἔνθεν δ’ ἐστὶν ἡ Χάρυβδις, δίνη μάλα φοβερά, ἣ πάντα καταπίνει. Ὁ δὲ Ὀδυσσεὺς τὴν Χάρυβδιν φεύγων παρὰ τὴν Σκύλλην παραπλεῖ· ἡ δὲ ἐκ τοῦ ἄντρου ὁρμωμένη ἕξ τῶν ἑταίρων ἁρπάζει· τοὺς δ’ ἄλλους σῴζει ὁ Ὀδυσσεύς.
Δι’ ὀλίγου εἰς ἄλλην τινὰ νῆσον ἀφικνοῦνται· Ἐκεῖ δὲ πολλοὺς βοῦς εὑρίσκουσιν· οἱ δὲ ἑταῖροι βούλονται ἀποκτείνειν αὐτοὺς καὶ ἐσθίειν. Ὁ δὲ Ὀδυσσεύς, «μὴ βλάπτετε τοὺς βοῦς,» φησίν· «εἰσὶ γὰρ τῷ Ἡλίῳ.» Οἱ δὲ οὐ πείθονται αὐτῷ ἀλλ’ ἀποκτείνουσι τοὺς βοῦς. Ὁ μὲν οὖν Ἥλιος τῷ πατρὶ Διῒ εὐχόμενος, «Ζεῦ πάτερ,» φησίν, «οἱ τοῦ Ὀδυσσέως ἑταῖροι τοὺς ἐμοὺς βοῦς ἀποκτείνουσιν. Τῑμώρει οὖν αὐτούς. Εἰ δὲ μή, οὐδέποτε αὖθις ἐν τοῖς ἀνθρώποις λάμψω.»
Ὁ δὲ Ζεὺς ἀκούει αὐτοῦ εὐχομένου· ἐπεὶ γὰρ ὅ τε Ὀδυσσεὺς καὶ οἱ ἑταῖροι ἀποπλέοντες τὴν νῆσον λείπουσιν, χειμῶνα δεινὸν πέμπει καὶ τὴν ναῦν κεραυνῷ πλήττει. Πάντες οὖν οἱ ἑταῖροι ἐκ τὴς νεὼς ἐκπίπτουσι καὶ ἀποθνῄσκουσιν· μόνος δὲ ὁ Ὀδυσσεὺς ἐκφεύγει, τοῦ ἱστοῦ λαμβανόμενος.