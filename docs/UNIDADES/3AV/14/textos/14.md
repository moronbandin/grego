# Κεφάλαιον ΙΔʹ (14)
## Η ΕΝ ΤΑΙΣ ΘΕΡΜΟΠΥΛΑΙΣ ΜΑΧΗ (α)
«Ἐπεὶ ὁ Ξέρξης, βασιλεὺς ὢν τῶν Περσῶν, τὸν στόλον παρεσκεύαζεν, ἐν νῷ ἔχων πᾶσαν τὴν Ἑλλάδα καταστρέφεσθαι, οἱ τῶν Ἑλλήνων πρῶτοι συνῆλθον εἰς τὴν Κόρινθον καὶ ἐσκόπουν τί δεῖ πράττειν. Πολὺν δὲ χρόνον ἠπόρουν· μείζονα γὰρ στρατὸν εἶχεν ὁ Ξέρξης ἢ πάντες οἱ Ἕλληνες καὶ πλέονας ναῦς. Τέλος δὲ ἔδοξεν αὐτοῖς τοὺς βαρβάρους ἀμύνειν ἐν ταῖς Θερμοπύλαις· ἐκεῖ γὰρ κατὰ μὲν γῆν τὰ ὄρη οὕτω πρόσκειται τῇ θαλάττῃ ὥστε ὀλίγοι πρὸς πολλοὺς δύνανται μάχεσθαι, κατὰ δὲ θάλατταν πόροι εἰσὶ στενοὶ ἐν μέσῳ τῆς τε Εὐβοίᾱς καὶ τῆς ἠπείρου. Μαθόντες οὖν οἱ Ἕλληνες ὅτι ὁ Ξέρξης ἤδη πρὸς τὴν Ἑλλάδα πορεύεται, τὸν Λεωνίδην ἔπεμψαν, βασιλέᾱ ὄντα τῶν Λακεδαιμονίων, ἑπτάκις χῑλίους ἔχοντα ὁπλίτᾱς. Οὖτοι δὲ ἀφικόμενοι εἰς τὰς Θερμοπύλᾱς παρασκευάζοντο ἀμύνειν τοὺς βαρβάρους τῇ Ἑλλάδι.
Ὁ δὲ Ξέρξης ἀφικόμενος εἰς τὰ στενά στρατόν ἔχων μέγιστον δή, τέτταρας μὲν ἡμέρᾱς ἡσύχαζεν· ἤλπιζε γὰρ τοὺς Ἕλληνας ἀποφεύξεσθαι ἰδόντας τὸ πλῆθος τοῦ στρατοῦ. Τῇ δὲ πέμπτῃ ἡμέρᾳ – οἱ γὰρ Ἕλληνες ἔτι ἀκίνητοι ἔμενον – τὸν στρατὸν ἐκέλευσεν εὐθὺς προσβαλεῖν. Οἱ δὲ Ἕλληνες ἀνδρειότατα μαχόμενοι τοὺς βαρβάρους ἤμῡνον. Τέλος δὲ βασιλεὺς τοὺς Πέρσᾱς ἐπέπεμψεν οὓς “ἀθανάτους” ἐκάλει, ἀνδρειοτάτους ὄντας τῶν στρατιωτῶν, ἐλπίζων τούτους γε ῥᾳδίως νῑκήσειν τοὺς Ἕλληνας. Ἐπεὶ δὲ καὶ οὗτοι συνέβαλον, οὐδὲν ἄμεινον ἔπρᾱττον ἢ οἱ ἄλλοι, ἐν τοῖς στενοῖς μαχόμενοι καὶ οὐ δυνάμενοι τῷ πλήθει χρῆσθαι. Βασιλεὺς δὲ τὴν μάχην θεώμενος τρὶς ἀνέδραμεν, ὡς λέγουσιν, ἐκ τοῦ θρόνου, φοβούμενος ὑπὲρ τοῦ στρατοῦ.»

## Η ΕΝ ΤΑΙΣ ΘΕΡΜΟΠΥΛΑΙΣ ΜΑΧΗ (β)
«Τῇ δ’ ὑστεραίᾳ οἱ βάρβαροι αὖθις προσβάλλοντες οὐδὲν ἄμεινον ἔπρᾱττον ἢ τῇ προτεραίᾳ. Ὡς οὖν ἠπόρει ὁ Ξέρξης προσῆλθε πρὸς αὐτὸν ἀνήρ τις τῶν Ἑλλήνων, Ἐφιάλτης ὀνόματι, ἔφρασέ τε τὴν ἀτραπὸν τὴν διὰ τοῦ ὄρους φέρουσαν εἰς τὰς Θερμοπύλᾱς. Ταῦτα δὲ μαθὼν ὁ Ξέρξης τοὺς ἀθανάτους ταύτῃ ἔπεμψεν, κελεύων αὐτοὺς ἐκ τοῦ ὄπισθεν λαβεῖν τοὺς Ἕλληνας. Οἱ δὲ Ἕλληνες μαθόντες τί γίγνεται πρῶτον μὲν ἠπόρουν τί δεῖ πρᾶξαι, τέλος δὲ ἔδοξε τῷ Λεωνίδῃ τοὺς μὲν ἄλλους ἀποπέμψαι πρὸς τὴν Ἀττικήν, αὐτὸς δὲ ἔμενεν ἐν ταῖς Θερμοπύλαις τριᾱκοσίους ἔχων Σπαρτιάτᾱς, ἐν νῷ ἔχων τὰς πύλᾱς φυλάττειν.
Οἱ μὲν οὖν βάρβαροι προσέβαλλον, οἱ δὲ Σπαρτιᾶται ἐμάχοντο πρὸς πολεμίους πολλαπλασίους ὄντας καὶ πλείστους δὴ ἀπέκτειναν· τῶν δ’ Ἑλλήνων ἄλλοι τε πολλοὶ ἔπεσον καὶ αὐτὸς ὁ Λεωνίδης, ἀνὴρ ἄριστος γενόμενος. Τέλος δὲ οἱ Πέρσαι οἱ διὰ τοῦ ὄρους διελθόντες παρεγένοντο καὶ ἐκ τοῦ ὄπισθεν προσέβαλον. Τότε δὴ οἱ Σπαρτιᾶται εἰς τὸ στενὸν τῆς ὁδοῦ ἀνεχώρουν καὶ ἐνταῦθα ἐμάχοντο ἕως ἅπαντες ἔπεσον.
Οἱ δὲ Ἕλληνες μετὰ τὸν πόλεμον τοὺς τριᾱκοσίους ἔθαψαν ὅπου ἔπεσον καὶ μνῆμα ἐποίησαν τῷ Λεωνίδῃ, λέοντα λίθινον, ὃν καὶ νῦν ἔξεστιν ἰδεῖν. Καὶ τοῦτο τὸ ἐπίγραμμα ἐν στήλῃ λιθίνῃ ἔγραψαν·
Ὦ ξεῖν’, ἄγγειλον Λακεδαιμονίοις ὅτι τῇδε κείμεθα τοῖς κείνων ῥήμασι πειθόμενοι.
Ἐν δὲ τούτῳ κατὰ θάλατταν οἱ Ἕλληνες πρὸς τῷ Ἀρτεμισίῳ μένοντες τὰ στενὰ ἐφύλαττον καὶ ναυμαχοῦντες τοὺς βαρβάρους ἐνίκησαν καίπερ πλέονας ὄντας καὶ ἤμῡναν. Ὡς δὲ οἱ βάρβαροι τὰς Θερμοπύλᾱς εἷλον, οἱ Ἕλληνες οὐκέτι ἐφύλαττον τὰ στενὰ ἀλλὰ πρὸς τὴν Σαλαμῖνα ταῖς ναυσὶν ἀνεχώρουν. Κατὰ δὲ γῆν οὐκέτι ἐδύναντο ἀντέχειν τοῖς βαρβάροις ἀλλὰ ἔφευγον πρὸς τὴν Πελοπόννησον, τήν τε Βοιωτίᾱν καὶ τὴν Ἀττικὴν τοῖς πολεμίοις καταλιπόντες. Οὕτως οὖν οἱ βάρβαροι κατὰ μὲν γῆν προχωρήσαντες ταῖς Ἀθήναις προσβαλεῖν ἐν νῷ εἶχον, κατὰ δὲ θάλατταν εἰς τὸ Φάληρον πλεύσαντες ἐν τῷ λιμένι ὥρμουν.»

## ΔΥΟ ΑΝΘΡΩΠΟΙ ΕΡΙΖΟΥΣΙΝ
Ἐν ᾧ δὲ διελέγοντο ὅ τε Δικαιόπολις καὶ ὁ Φίλιππος καὶ ὁ ναύτης, ἐξαίφνης ἀνθρώπων ἐν τῇ νηῒ μέγα βοώντων ἤκουσαν. Δύο γὰρ ἄνθρωποι ἐρίζοντες ἀλλήλοις μάλα τὰς ἑαυτῶν φωνὰς ἐπῇρον.
Ὁ μὲν ἕτερος, «οὐ μὰ Δία,» ἔφη, «οὐ καταπροΐξει τοῦτο λέγων·» ὁ δὲ ἕτερος ἀποκρῑνόμενος, «βάλλ’ ἐς κόρακας,» ἔφη. Πάντες δὲ οἱ ἐν τῇ νηΐ, ταύτᾱς τὰς βοάς τε καὶ τοῦτον τὸν θόρυβον ἀκούσαντες, τοῖς ἐρίζουσιν ἐπλησίασαν, τὴν ταύτης τῆς ἔριδος αἰτίᾱν γιγνώσκειν βουλόμενοι. Οἱ μὲν ἄνδρες, «παῖε, παῖε τὸν πανοῦργον,» γελάσαντες ἔλεγον, αἱ δὲ γυναῖκες κλάζουσαι, «παύετε, παύετε τοὺς ἀνθρώπους ἐρίζοντας.»
Ὁ δὲ Δικαιόπολις· «Τί ἐστιν; Τίς οὗτος ὁ θόρυβος; Τί τοῦτο τὸ πρᾶγμα; Τίνες δ’ οἱ βοῶντες;»
Ὁ δὲ ναύτης ὁ γεραίος, «ἐγὼ μέν,» ἔφη, «ἀγνοῶ· δεῖ δ’ ἡμᾶς γιγνώσκειν τί γίγνεται. Ἄγετε δή, ἔλθετε μετ’ ἐμοῦ.» Καὶ ταῦτα εἰπὼν ἐπῆρεν ἑαυτὸν καὶ ἐβάδισε πρὸς τοὺς ἐρίζοντας.
Ὁ δὲ κυβερνήτης προσδραμών, «Ἡράκλεις, τί τοῦτο;» ἔφη, «Τί τοῦτο τὸ κακόν ποτέ ἐστιν; Νὴ τὸν Ποσειδῶ, μαίνεσθε, ὡς ἐμοὶ δοκεῖ. Παύασασθε, παύασασθε ἐρίζοντες πρὸς ἀλλήλους, καὶ λέγετέ μοι ἐξ ἀρχῆς πόθεν ὑμῖν αὕτη ἡ ἔρις ἐγένετο.»
Ὁ μὲν οὖν ἄνθρωπος ἕτερος, «οὗτος,» ἔφη, «τὸ μὲν πρῶτον πολλὰ καὶ μεγάλῃ τῇ φονῇ κακῶς ἔλεγεν, ἔπειτα δὲ καὶ ἔπαισέ με, καὶ τοσαύτην κραυγὴν καὶ θόρυβον ἐποίησεν ὥστε καὶ σὺ καὶ οὗτοι οἱ ἄλλοι πάντες ἤλθετε. Μαίνεται, ὡς ἐμοὶ δοκεῖ, οὗτος ὁ ἄνθρωπος.»
Ὁ δὲ ἕτερος ὑπολαβών, «εἰπέ μοι,» ἔφη, «ὦ κάκιστε ἀνδρῶν πάντων· ἆρα τοῦτο τολμᾷς καὶ ἐμβλέπων ἐμοὶ λέγειν;»
Ὁ δὲ ἀποκρῑνόμενος, «σῖγα,» ἔφη, «ὦ πανοῦργε· σὺ γὰρ ἐπ’ ἐμέ, ἐλεύθερον ἄνδρα ὄντα, ἔλαβες βακτηρίᾱν καὶ ἐμὲ ἔπαισες. Ἆρ’ οὐχ ὕβρις αὕτη ἐστὶ πολλή;»
Ὁ δὲ ἕτερος· «Νὴ Δία, καὶ καλῶς ἐποίησα τύπτων σὲ ὄντα οὐ μόνον κλέπτην ἀλλὰ καὶ κατάσκοπον τῶν Λακεδαιμονίων, καὶ οὐ τῷ ὄντι ἔμπορον Ἀθηναῖον.»
Ὁ δέ· «Τί λέγετε, ὦ ἄνθρωποι; Ἆρ’ οὐχ ὑβρίζει με οὗτος ὁ πανοῦργος;»
Ὁ δὲ ἕτερος· «Βούλει σιωπᾶν; Ἄκουε δέ, ὦ κυβερνῆτα· αὕτη γὰρ ἡ τῆς ἔριδος ἀρχὴ ἐγένετο. Ἔπρᾱξε γὰρ οὗτος τοιαῦτα δι’ ἃ ὑπ’ ἐμοῦ νῦν εἰκότως μῑσεῖται. Δεῖ δὲ καὶ ὑμᾶς πάντας, ὦ ἄνδρες Ἀθηναῖοι, ταῦτα τὰ πράγματα ἅπαντα ἀκοῦσαι. Οὗτος γὰρ ὁ ἄνθρωπος οὐκ ἔστιν ἔμπορος Ἀθηναῖος, ὡς φαίνεσθαι βούλεται, ἀλλά, κατάσκοπος τῶν Λακεδαιμονίων ὤν, ἐν τῷ ἡμετέρῳ ἄστει οἰκεῖ ἡμῖν ἐπιβουλεύων. Ὁ γὰρ τούτου πατὴρ ἐξένιζεν, καὶ οὐχ οἷός τ’ ἦν καλῶς ἀττικίζειν· ἐγὼ δὲ αὐτὸν τοῦτον τε καὶ ξένον τινὰ ἐν τῇ ἀγορᾷ Δωριστὶ διαλεγομένους εἶδον. Νῦν δὴ δὲ τούτου ἤκουσα ὑπὲρ τῶν Λακεδαιμονίων λέγοντος· ἔλεγε γὰρ ὅτι ἡ τῶν Σπαρτιᾱτῶν πόλις ἰσχῡροτέρᾱ ἢ ἡ ἡμετέρᾱ ἐστίν, καὶ ὅτι οἱ Λακεδαιμόνιοι ἀνδρειότεροι ἢ οἱ Ἀθηναῖοι ἀεὶ ἐγένοντο ἐν τοῖς μάχαις, καὶ ὅτι οἱ Λακεδαιμόνιοι σωφρονέτατοί εἰσι πάντων τῶν Ἑλλήνων καὶ πολλῷ σωφρονέστεροι τῶν Ἀθηναίων, καὶ ἄλλα τοιαῦτα πολλά.»
Ὁ δὲ κυβερνήτης, «ὦ κάκιστε καὶ πονηρότατε ἀνθρώπων,» ἔφη, «ταῦτα δὴ τολμᾷς λέγειν πρὸς ἡμᾶς;»
Ὁ δὲ ἔμπορος μάλιστα φοβούμενος, «οὐδαμῶς, ὦ κυβερνῆτα,» ἔφη· «ἐγὼ δὲ μῑσῶ μὲν τοὺς Λακεδαιμονίους σφόδρα, καὶ οὐκ ἀγνοῶ ὅτι ἄριστοι τῶν Ἑλλήνων οἱ Ἀθηναῖοί εἰσιν, τὴν ἀρχὴν τὴν κατὰ θάλατταν ἔχοντες καὶ πλέονας τριήρεις ἢ οἱ Λακεδαιμόνιοι· ἐκεῖνοι γὰρ μείζονα μὲν στρατὸν ἔχουσιν ἢ ἡμεῖς κατὰ γῆν, πολλῷ δὲ ἐλάττονας ναῦς τε καὶ ναύτᾱς. Οὐδεὶς γὰρ ἀγνοεῖ ὅτι τῇ ναυτικῇ τέχνῃ ἀμείνονές εἰσιν οἱ Ἀθηναῖοι ἢ πάντες οἱ ἄλλοι Ἕλληνες. Τοῦτο μόνον ἔλεγον, ὅτι οἱ Λάκωνες, οἷς ἀεὶ ἀγανακτοῦμεν, οὔκ εἰσιν αἴτιοι ἡμῖν ἁπάντων τῶν κακῶν. Πῶς δ’ οὐκ εἰμι ἀληθέστατα Ἀθηναῖος; Ὑμέτερος γάρ εἰμι πολίτης, ὦ φίλοι, Ἀθηναῖος ὢν καὶ τὰ πρὸς πατρὸς καὶ τὰ πρὸς μητρός· διαβάλλει γὰρ ὅδε ὁ ἀνὴρ τὸν πατέρα μου, ἐπεὶ ἐξένιζεν· ἐκεῖνος γὰρ ἐν πολέμῳ, ὑπὸ τῶν πολεμίων ληφθείς, δοῦλος ἐγένετο, καὶ πολὺν χρόνον ἐν ἀλλοτρίᾳ χώρᾳ ἔμεινεν, καὶ διὰ τοῦτο οὐκέτι οἷός τ’ ἦν καλῶς ἀττικίζειν. Ἦν δὲ τῷ ὄντι ἀστός, καὶ οὐ ξένος, ὥσπερ ὅδε ὁ ἀνὴρ φλυᾱρεῖ, ἐπεὶ Ἀθηναῖοι εἰσι καὶ ὁ ἐκείνου πατὴρ Χαρίσιος καὶ ἡ μήτηρ. Περὶ δὲ τῆς μητρὸς πρὸς ὑμᾶς λέγειν βούλομαι τάδε· ἐμοὶ ἦν πάππος, ὦ ἄνδρες Ἀθηναῖοι, τῆς μητρὸς πατήρ, ὃς ἦν εἶς τῶν ἐν Μαραθῶνι στρατευσαμένων καὶ τελευτησάντων, καὶ ὁ ἐκείνου ἀδελφὸς ἐτελεύτησε πρὸς τῇ Σαλαμῖνι μετὰ Θεμιστοκλέους στρατευόμενος. Ἠκούσατε δὲ τοῦδε τοῦ ἀνδρὸς λέγοντος ὅτι ἐμὲ εἶδεν ἐν τῇ ἀγορᾷ ξένῳ τινὶ Δωριστὶ διαλεγόμενον. Τί δέ; Ἔμπορος γὰρ ὤν, ἐκ τῆσδε τῆς πόλεως πολλάκις ὥρμησα καὶ ἐκ τῆσδε τῆς θαλάττης ἔπλευσα μὲν εἰς πολλὰς ἄλλᾱς χώρᾱς, “πολλῶν δ’ ἀνθρώπων ἴδον ἄστεα καὶ νόον ἔγνων,” ὥσπερ ὁ Ὅμερος λέγει περὶ Ὀδυσσέως. Οὐδὲν οὖν ἄτοπόν ἐστιν ὅτι πλείστων ἀνθρώπων καὶ τὰς διαλέκτους ἔμαθον. Μὴ οὖν πίστευε τῷδε τῷ ἀνθρώπῳ ψευδῃ λέγοντι καὶ διαβολάς, ὦ κυβερνῆτα. Πρὸς ὑμᾶς δέ, ὦ ἄνδρες, τί δεῖ με πλείονα λέγειν; Οἶμαι γὰρ ὅτι νῦν ὑμεῖς οὐδὲν ἀγνοεῖτε, ἐπεὶ τὰ ἀληθῆ ἠκούσατε.»
Ὁ δὲ κυβερνήτης, «νῦν δέ,» ἔφη, «ἡσυχάζετε καὶ μὴ θορυβεῖτε μηδὲ μάχεσθε πρὸς ἀλλήλους· δεῖ γὰρ ἡμᾶς ἡσύχως πλεῖν καὶ εἰς τὴν Ἐπίδαυρον ἀφικνεῖσθαι. Σὺ μὲν οὖν, ὦ ἔμπορε, μὴ λέγε ὑπὲρ τῶν Λακεδαιμονίων, σὺ δέ, ὦ ναῦτα, μὴ ἀγανάκτει καὶ ἥσυχος ἔχε.» Τάδε εἰπὼν ἀπῆλθεν, καὶ δι’ ὀλίγου καὶ πάντες οἱ ἄλλοι ἐκάθισαν.
Ὁ δὲ Δικαιόπολις· «Ἰδού, ὦ γέρον, ὅση ἐστὶν ἡ τῶν πρᾱγμάτων μεταβολὴ ἐν τῇδε τῇ ἡμετάρᾳ χώρᾳ· σὺ μὲν γὰρ ἡμῖν διηγοῦ ὡς πάντες οἱ Ἕλληνες, οἱ τε Λακεδαιμόνιοι καὶ οἱ Ἀθηναῖοι, ἅμα ἐμαχέσαντο πρὸς τοὺς βαρβάρους ὑπὲρ τῆς ἐλευθερίᾱς· νῦν δὲ οἱ ἄνθρωποι ἐν τῇ αὐτῇ πόλει οἰκοῦντες μῑσοῦσιν ἀλλήλους, καὶ αἰτίᾱν τινὰ ἔχθρᾱς τε καὶ μάχης ζητοῦσιν. Τότε μὲν γὰρ οἱ Ἕλληνες πάντα τὴν Ἑλλάδα κοινὴν πατρίδα ἐνόμιζον, νῦν δὲ μόνον τῶν ἑαυτῶν οἴκων ἐπιμελοῦνται. Οἱ μὲν οὖν ἡμέτεροι πρόγονοι διεφύλαξαν τήν τε πρὸς τοὺς Ἕλληνας ὁμόνοιαν καὶ τὴν πρὸς τοὺς βαρβάρους ἔχθρᾱν· ὁμόνοια γὰρ μέγιστον ἀγαθὸν ἐδόκει ταῖς πόλεσιν εἶναι. Νῦν δὲ οὐ μόνον οἱ Ἀθηναῖοι μῑσοῦσι τοὺς Λακεδαιμονίους καὶ οἱ Λακεδαιμόνιοι μῑσοῦσι τοὺς Ἀθηναίους, ἀλλὰ καὶ αὐτοὶ οἱ Ἀθηναῖοι ἔχθρᾱν ἔχουσι πρὸς ἀλλήλους. Φεῦ, φεῦ τῆσδε τῆς πόλεως.»
Ὁ δὲ Φίλιππος παραλαβών, «ἐγὼ δέ,» ἔφη, «βούλομαι ἀκούειν ὅπως οἱ Ἀθηναῖοι ἐμαχέσαντο πρὸς τοὺς βαρβάρους ἐν τῇ Σαλαμῖνι. Μὴ οὖν παύου διηγούμενος, ὦ ναῦτα, ἀλλ’ εἰπὲ ἡμῖν τί ἐγένετο ἐπεὶ οἱ βάρβαροι ἐν τῷ λιμένι ὥρμουν.»
Ὁ δὲ ναύτης, «ἡσυχάζετε οὖν,» ἔφη, «καὶ ἀκούετε.»

## ΟΙ ΠΕΡΣΑΙ ΤΑ ΥΠΕΡ ΘΕΡΜΟΠΥΛΩΝ ΣΤΕΝΑ ΑΙΡΟΥΣΙΝ
Ὁ δὲ Ξέρξης, μαθὼν ὅτι ἀτραπός ἐστιν ὑπὲρ τὸ ὄρος φέρουσα, μάλιστα χαίρων ἔπεμψε τὸν Ὑδάρνην, στρατηγὸν ὄντα ἄριστον, καὶ τοὺς ἄνδρας ὧν ἐστρατήγει ὁ Ὑδάρνης. Ὡρμῶντο δὲ πρὸς ἑσπέρᾱν ἀπὸ τοῦ στρατοπέδου, ἡγεῖτο δὲ αὐτοῖς ὁ Ἐφιάλτης. Αὕτη δὲ ἡ ἀτραπὸς ἄρχεται ἀπὸ τοῦ Ἀσωποῦ ποταμοῦ. Οἱ οὖν Πέρσαι τὸν Ἀσωπὸν διαβάντες ἐπορεύοντο πᾶσαν τὴν νύκτα. Ἐγίγνετο δὲ ἡμέρᾱ καὶ οἱ Πέρσαι ἀφίκοντο εἰς ἄκρον τὸ ὄρος. Κατὰ δὲ τοῦτο τοῦ ὄρους ἐφύλαττον Ἑλλήνων χίλιοι ὁπλῖται.
Οὗτοι δὲ οὐκ εἶδον τοὺς Πέρσᾱς ἀναβαίνοντας· πολλὰ γὰρ ἦν δένδρα κατὰ τὸ ὄρος. Ψόφων δὲ ἀκούοντες ἔμαθον ὅτι ἀνέβησαν οἱ Πέρσαι. Ἔδραμον οὖν οἱ Ἕλληνες καὶ ἐνέδυον τὰ ὅπλα, καὶ εὐθὺς παρῆσαν οἱ βάρβαροι. Ἐπεὶ δὲ οἱ Πέρσαι εἶδον ἄνδρας ἐνδύοντας ὅπλα, ἐθαύμαζον· ἐλπίζοντες γὰρ οὐδένα φυλάττειν τὴν ἀτραπόν, ἐνεκύρησαν στρατῷ. Ὁ μὲν οὖν Ὑδάρνης διέταξε τοὺς Πέρσᾱς εἰς μάχην· οἱ δὲ Ἕλληνες ἐλπίζοντες τοὺς βαρβάρους ἐν νῷ ἔχειν προσβαλεῖν, ἔφυγον εἰς τὸν τοῦ ὄρους κόρυμβον καὶ παρεσκευάζοντο μαχόμενοι ἀποθανεῖν. Οἱ δὲ Πέρσαι τῶν μὲν Ἑλλήνων οὐδένα λόγον ἐποιοῦντο, κατέβησαν δὲ τὸ ὄρος ὡς τάχιστα.