## Ο ΞΑΝΘΙΑΣ (β)

Ὁ μὲν οὖν Δικαιόπολις ἐλαύνει τοὺς βοῦς, ὁ δὲ Ξανθίᾱς ὄπισθεν βαδίζει καὶ φέρει τὸ ἄροτρον. Δι’ ὀλίγου δὲ ὁ Δικαιόπολις εἰσάγει τοὺς βοῦς εἰς τὸν ἀγρὸν καὶ βλέπει πρὸς τὸν δοῦλον· ὁ δὲ Ξανθίᾱς οὐ πάρεστιν· βραδέως γὰρ βαίνει. Ὁ οὖν Δικαιόπολις καλεῖ αὐτὸν καὶ λέγει· «Σπεῦδε, ὦ Ξανθίᾱ, καὶ φέρε μοι τὸ ἄροτρον.»
Ὁ δὲ Ξανθίᾱς λέγει· «Ἀλλ’ ἤδη σπεύδω, ὦ δέσποτα· διὰ τί οὕτω χαλεπὸς εἶ;»
Βραδέως δὲ φέρει τὸ ἄροτρον πρὸς αὐτόν. Ὁ οὖν Δικαιόπολις ἄγει τοὺς βοῦς ὑπὸ τὸ ζυγὸν καὶ προσάπτει τὸ ἄροτρον. Ἔπειτα δὲ πρὸς τὸν δοῦλον βλέπει· ὁ δὲ Ξανθίᾱς οὐ πάρεστιν· καθεύδει γὰρ ὑπὸ τῷ δένδρῳ. 
Ὁ οὖν Δικαιόπολις καλεῖ αὐτὸν καὶ λέγει· «Ἐλθὲ δεῦρο, ὦ κατάρᾱτε. Μὴ κάθευδε ἀλλὰ συλλάμβανε. Λάμβανε γὰρ τὸ σπέρμα καὶ δεῦρο ἀκολούθει.»
Ὁ μὲν οὖν δοῦλος τὸ σπέρμα λαμβάνει καὶ ἀκολουθεῖ, ὁ δὲ δεσπότης καλεῖ τὴν Δήμητρα καὶ λέγει· «Ἵλεως ἴσθι ὦ Δήμητερ, καὶ πλήθυνε τὸ σπέρμα.»
Ἔπειτα δὲ τὸ κέντρον λαμβάνει καὶ κεντεῖ τοὺς βοῦς καὶ λέγει· «Σπεύδετε, ὦ βόες· ἕλκετε τὸ ἄρατρον καὶ ἀροτρεύετε τὸν ἀγρόν.»

## ΜΕΤΑ ΜΕΣΗΜΒΡΙΑΝ

Μετὰ δὲ μεσημβρίαν ὁ Δικαιόπολις λέγει· «Ἐγὼ μὲν πρὸς τὸν οἶκον βαδίζω· μάλα γὰρ κάμνω. Σὺ δὲ ἐν τῷ ἀγρῷ μένε καὶ τοὺς λίθους αἶρε.»
Ὁ μὲν οὖν Δικαιόπολις πρὸς τὸν οἶκον βαδίζει καὶ καθεύδει, ὁ δὲ Ξανθίᾱς μένει ἐν τῷ ἀγρῷ καὶ λίθους αἴρει.
Ὁ δὲ ἥλιος φλέγει καὶ κατατρίβει τὸν δοῦλον. Ἐν δὲ τῷ ἀγρῷ δένδρον μακρόν ἐστιν. Τὸ δὲ δένδρον σκιὰν παρέχει. Ὁ οὖν δοῦλος πρὸς τὸ μακρὸν δένδρον βλέπει, ἔπειτα βραδέως πρὸς τὸ δένδρον βαδίζει· ὁ γὰρ Δικαιόπολις οὐ πάρεστιν. Ὁ οὖν Ξανθίᾱς ὑπὸ τῷ δένδρῳ καθίζει. Οὐ πονεῖ ὁ δοῦλος, ἀλλὰ καθεύδει ὑπὸ τῷ δένδρῳ.
Ὁ δὲ Δικαιόπολις ἐκ τοῦ οἴκου ἐκβαίνει, καὶ τοὺς βοῦς ἐλαύνει πρὸς τὸν ἀγρὸν. Ἐν δὲ τῷ ἀγρῷ τὸν δοῦλον ὑπὸ τῷ δένδρῳ βλέπει. Λέγει οὖν· «Ὦ κατάρᾱτε δοῦλε, διὰ τί ἤδη ὑπὸ τῷ δένδρῳ καθεύδεις;»
Ὁ δὲ Ξανθίᾱς καθεύδει καὶ οὐκ ἐπαίρει ἑαυτον· ὁ Δικαιόπολις οὖν στενάζει καὶ λέγει· «Ὦ Ζεῦ, διὰ τί οὕτως ἀργός ἐστιν ὁ δοῦλος; Ἐγὼ μὲν πονῶ πολὺν χρόνον καὶ μάλα κάμνω, ὁ δὲ δοῦλος καθεύδει καὶ οὐ συλλαμβάνει.»
Ὁ οὖν Δικαιόπολις ῥάβδον λαμβάνει, καὶ πρὸς τὸν δοῦλον σπεύδει καὶ αὐτὸν τύπτει. «Αἰαῖ,» λέγει ὁ δοῦλος, καὶ ἐπαίρει ἑαυτόν. «Ὦ ἀργὲ ἄνθρωπε,» λέγει ὁ Δικαιόπολις, «μὴ κάθευδε, ἀλλὰ πόνει καὶ συλλάμβανε· λάμβανε τὸ σπέρμα, καὶ δεῦρο ἀκολούθει. Μακρὸς γάρ ἐστιν ὁ πόνος, ἐγὼ δὲ ἤδη κάμνω.»
Ὁ δὲ δοῦλος λέγει· «Μὴ χαλεπὸς ἴσθι, ὦ δέσποτα· ἰδού, τὸ σπέρμα λαμβάνω.»
Ὁ μὲν οὖν Δικαιόπολις πολὺν χρόνον ὑπὸ τῷ ἡλίῳ πονεῖ ἐν τῷ ἀγρῷ· ὁ δὲ δοῦλος τὸ σπέρμα λαμβάνει καὶ ἀκολουθεῖ. Τέλος δὲ ὁ ἥλιος καταδύνει· ὁ δὲ Δικαιόπολις ἐκ τοῦ ἀγροῦ πρὸς τὸν οἶκον τοὺς βοῦς ἐλαῦνει, ἔπειτα εἰς τὸν οἶκον εἰσβαίνει. Ἐν δὲ τῷ οἴκῳ καθίζει καὶ πολὺν χρόνον ἡσυχάζει – μάλα γὰρ κάμνει – ἔπειτα καθεύδει. Ὁ δὲ δοῦλος οὐκ ἀκολουθεῖ, οὐδὲ ἐκβαίνει ἐκ τοῦ ἀγροῦ, ἀλλὰ ὑπὸ τῷ μακρῷ δένδρῳ καθίζει καὶ καθεύδει.

## Ο ΔΟΥΛΟΣ

Ὁ αὐτουργὸς σπεύδει εἰς τὸν ἀγρὸν καὶ καλεῖ τὸν δοῦλον. Ὁ δὲ δοῦλος οὐ πάρεστιν· καθεύδει γὰρ ὑπὸ τῷ δένδρῳ. Ὁ οὖν δεσπότης βαδίζει πρὸς αὐτὸν καὶ λέγει· «Ἐλθὲ δεῦρο, ὦ δοῦλε ἀργέ, καὶ πόνει.»
Ὁ οὖν δοῦλος βαδίζει πρὸς αὐτὸν καὶ λέγει· «Μὴ χαλεπὸς ἴσθι, ὦ δέσποτα· ἤδη γὰρ πάρειμι ἐγὼ καὶ φέρω σοι τὸ ἄροτρον.»
Ὁ οὖν δεσπότης λέγει· «Σπεῦδε, ὦ Ξανθίᾱ· μικρὸς μὲν γάρ ἐστιν ὁ ἀγρός, μακρὸς δὲ ὁ πόνος.»