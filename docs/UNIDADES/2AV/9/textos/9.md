# Κεφάλαιον Θʹ (9)
## Η ΠΑΝΗΓΥΡΙΣ (α)
Οὕτως οὖν πορευόμενοι ἀφικνοῦνται εἰς τὴν ἀγοράν. Ἐκεῖ δὲ τοσοῦτός ἐστιν ὁ ὅμῑλος ὥστε μόλις προχωροῦσι πρὸς τὴν Ἀκρόπολιν. Τέλος δὲ τῷ Δικαιοπόλιδι ἑπόμενοι εἰς στοάν τινα ἀφικνοῦνται, καὶ καθιζόμενοι θεῶνται τοὺς ἀνθρώπους σπεύδοντας καὶ βοῶντας καὶ θόρυβον ποιοῦντας.
Ἤδη δὲ μάλα πεινῶσιν οἱ παῖδες. Ὁ δὲ Φίλιππος ἀλλᾱντοπώλην ὁρᾷ διὰ τοῦ ὁμίλου ὠθιζόμενον καὶ τὰ ὤνια βοῶντα. Τὸν οὖν πατέρα καλεῖ καί, «πάππα φίλε,» φησίν, «ἰδού, ἀλλᾱντοπώλης προσχωρεῖ. Ἆρ’ οὐκ ἐθέλεις σῖτον ὠνεῖσθαι; Μάλα γὰρ πεινῶμεν.» Ὁ οὖν Δικαιόπολις τὸν ἀλλᾱντοπώλην καλεῖ καὶ σῖτον ὠνεῖται. Οὕτως οὖν ἐν τῇ στοᾷ καθίζονται ἀλλᾶντας ἐσθίοντες καὶ οἶνον πίνοντες.
Μετὰ δὲ τὸ δεῖπνον ὁ Δικαιόπολις, «ἄγετε,» φησίν, «ἆρ’ οὐ βούλεσθε ἐπὶ τὴν Ἀκρόπολιν ἀναβαίνειν καὶ τὰ ἱερὰ θεᾶσθαι;» Ὁ μὲν πάππος μάλα κάμνει καὶ οὐκ ἐθέλει ἀναβαίνειν, οἱ δὲ ἄλλοι λείπουσιν αὐτὸν ἐν τῇ στοᾷ καθιζόμενον καὶ διὰ τοῦ ὁμίλου ὠθιζόμενοι ἐπὶ τὴν Ἀκρόπολιν ἀναβαίνουσιν.
Ἐπεὶ δὲ εἰς ἄκρᾱν τὴν Ἀκρόπολιν ἀφικνοῦνται καὶ τὰ προπύλαια διαπερῶσιν, τὸ τῆς Παρθένου ἱερὸν ὁρῶσιν ἐναντίον καὶ τὴν τῆς Ἀθηνᾶς εἰκόνα, μεγίστην οὖσαν, ἐνόπλιον καὶ δόρυ δεξιᾷ φέρουσαν. Πολὺν οὖν χρόνον ἡσυχάζουσιν οἱ παῖδες τὴν θεὸν θεώμενοι, τέλος δὲ ὁ Δικαιόπολις, «ἄγετε,» φησίν, «ἆρ’ οὐ βούλεσθε τὸ ἱερὸν θεᾶσθαι;» Καὶ ἡγεῖται αὐτοῖς πόῤῥω. 
Μέγιστόν ἐστι τὸ ἱερὸν καὶ κάλλιστον. Πολὺν χρόνον τὰ ἀγάλματα θεῶνται, ἃ τὸ πᾶν ἱερὸν κοσμεῖ. Ἀνεῳγμέναι εἰσὶν αἱ πύλαι· ἀναβαίνουσιν οὖν οἱ παῖδες καὶ εἰσέρχονται. Πάντα τὰ εἴσω σκοτεινά ἐστιν, ἀλλ’ ἐναντίᾱν μόλις ὁρῶσι τὴν τῆς Ἀθηνᾶς εἰκόνα, τὸ κάλλιστον ἔργον τοῦ Φειδίου. Ἡ θεὸς λάμπεται χρῡσῷ, τῇ μὲν δεξιᾷ Νίκην φέρουσα τῇ δὲ ἀριστερᾷ τὴν ἀσπίδα. Ἅμα τ’ οὖν φοβοῦνται οἱ παῖδες θεώμενοι καὶ χαίρουσιν. Ὁ δὲ Φίλιππος προχωρεῖ καὶ τὰς χεῖρας ἀνέχων τῇ θεῷ εὔχεται· «Ὦ Ἀθηνᾶ Παρθένε, παῖ Διός, πολιοῦχε, ἵλεως ἴσθι καὶ ἄκουέ μου εὐχομένου· σῷζε τὴν πόλιν καὶ σῷζε ἡμᾶς ἐκ πάντων κινδύνων.» Ἐνταῦθα δὴ πρὸς τὴν Μέλιτταν ἐπανέρχεται καὶ ἡγεῖται αὐτῇ ἐκ τοῦ ἱεροῦ.
Πολύν τινα χρόνον τοὺς τεκόντας ζητοῦσιν, τέλος δὲ εὑρίσκουσιν αὐτοὺς ὄπισθεν τοῦ ἱεροῦ καθορῶντας τὸ τοῦ Διονύσου τέμενος. Ὁ δὲ Δικαιόπολις, «ἰδού, ὦ παῖδες,» φησίν, «ἤδη συλλέγονται οἱ ἄνθρωποι εἰς τὸ τέμενος. Καιρός ἐστι καταβαίνειν καὶ ζητεῖν τὸν πάππον.»
Καταβαίνουσιν οὖν καὶ σπεύδουσι πρὸς τὴν στοάν· ἐκεῖ δὲ εὑρίσκουσι τὸν πάππον ὀργίλως ἔχοντα. «Ὦ τέκνον,» φησίν, «τί ποιεῖς; Διὰ τί με λείπεις τοσοῦτον χρόνον; Διὰ τί τὴν πομπὴν οὐ θεώμεθα;» Ὁ δὲ Δικαιόπολις, «Θάῤῥει, πάππα,» φησίν· «νῦν γὰρ πρὸς τὸ τοῦ Δινούσου τέμενος πορευόμεθα· δι’ ὀλίγου γὰρ γίγνεται ἡ πομπή. Ἄγε δή.» Οὕτω λέγει καὶ ἡγεῖται αὐτοῖς πρὸς τὸ τέμενος.

## Η ΠΑΝΗΓΥΡΙΣ (β)
Ἑσπέρᾱ ἤδη πάρεστιν. Δι’ ὀλίγου σῑγῶσι πάντες οἱ ἄνθρωποι· ὁ γὰρ κῆρυξ προσχωρεῖ καὶ βοῶν, «σῑγᾶτε, ὦ πολῖται,» φησίν· «ἡ γὰρ πομπὴ προσχωρεῖ. Ἐκποδὼν γίγνεσθε.» Πάντες οὖν ἐκποδὼν γίγνονται καὶ τὴν πομπὴν μένουσιν.
Ἐνταῦθα δὴ τὴν πομπὴν ὁρῶσι προσχωροῦσαν. Ἡγοῦνται μὲν οἱ κήρῡκες· ἔπειτα δὲ παρθένοι κάλλισται βαδίζουσι κανᾶ φέρουσαι βοτρύων πλήρη. Ἕπονται δὲ αὐταῖς πολλοί τε πολῖται ἀσκοὺς οἴνου φέροντες καὶ πολλοὶ μέτοικοι σκάφια φέροντες. Ἔπειτα δὲ προχωρεῖ ὁ τοῦ Δινούσου ἱερεὺς καὶ ἅμ’ αὐτῷ νεᾱνίαι ἄριστοι τὴν τοῦ Διονύσου εἰκόνα φέροντες. Τελευταῖοι δὲ οἱ ὑπηρέται ἔρχονται τὰ ἱερεῖα ἄγοντες.
Πάντες οὖν χαίροντες τῇ πομπῇ ἕπονται πρὸς τὸ τοῦ θεοῦ τέμενος. Ἐπεὶ δὲ ἀφικνοῦνται, ὁ μὲν ἱερεὺς καὶ οἱ νεᾱνίαι τὴν τοῦ θεοῦ εἰκόνα εἰς τὸ ἱερὸν φέρουσιν, οἱ δὲ ὑπηρέται τὰ ἱερεῖα πρὸς τὸν βωμὸν ἄγουσιν. Ἔπειτα δὲ ὁ κῆρυξ τῷ δήμῳ κηρύττων, «εὐφημεῖτε, ὦ πολῖται,» φησίν. Σῑγᾷ οὖν ὁ πᾶς ὅμῑλος καὶ ἥσυχος μένει.
Ὁ δὲ ἱερεὺς τὰς χεῖρας πρὸς τὸν οὐρανὸν αἴρων, «ὦ ἄναξ Διόνῡσε,» φησίν, «ἄκουέ μου εὐχομένου· Βρόμιε, τήν τε θυσίᾱν δέχου καὶ ἵλεως ἴσθι τῷ δήμῳ· σὺ γὰρ ἵλεως ὢν τάς τε ἀμπέλους σῷζεις καὶ αὐξάνεις τοὺς βότρυας ὥστε παρέχειν ἡμῖν τὸν οἶνον.»
Οἱ δὲ παρόντες πάντες βοῶσιν· «Ἐλελεῦ, ἴου, ἴου, Βρόμιε, ἵλεως ὢν τούς τε βότρυας αὔξανε καὶ πάρεχε ἡμῖν τὸν οἶνον.» Ἔπειτα δὲ ὁ ἱερεὺς σφάττει τὰ ἱερεῖα· οἱ δὲ ὑπηρέται ἕτοιμοι ὄντες λαμβάνουσιν αὐτὰ καὶ κατατέμνουσιν. Καὶ τὰ μὲν τῷ θεῷ παρέχουσιν ἐν τῷ βωμῷ καίοντες, τὰ δὲ τοῖς παροῦσι διαιροῦσιν. Ἐπεὶ δὲ ἕτοιμά ἐστι πάντα, ὁ ἱερεὺς οἶνον σπένδει καὶ τῷ θεῷ εὔχεται. Ἐνταῦθα δὴ πάντες τόν τ’ οἶνον πίνουσι καὶ τὰ κρέᾱ ἐσθίουσι τῇ δαιτὶ τερπόμενοι.
Μέση νὺξ νῦν ἐστιν, τῶν δὲ παρόντων πολλοὶ μεθύοντες κωμάζουσιν. Ἡ οὖν Μυῤῥίνη, φοβουμένη ὑπὲρ τῶν παίδων, «ἄγε δή, ὦ ἄνερ,» φησίν, «ὁ πάππος μάλα κάμνει. Καιρός ἐστιν ἐπανιέναι πρὸς τὰς πύλᾱς καὶ καθεύδειν.» Ὁ δὲ πάππος, «τί λέγεις;» φησίν, «οὐ κάμνω ἐγώ. Βούλομαι κωμάζειν.» Ὁ δὲ Δικαιόπολις, «γέρων εἶ, πάππα,» φησίν· «οὐ προσήκει σοι κωμάζειν. Ἐλθέ.» Οὕτω λέγει καὶ ἡγεῖται αὐτοῖς πρὸς τὰς πύλᾱς. Ἐπεὶ δὲ ἀφικνοῦνται, τὸν ἡμίονον εὑρίσκουσι καὶ πάντες χαμαὶ καθεύδουσιν.

## ΤΟ ΤΗΣ ΜΕΛΙΤΤΗΣ ΟΝΑΡ
Σῑγὴ πολλὴ νῦν παρὰ ταῖς πύλαις ἐστίν. Ὁ δὲ Δικαιόπολις καὶ οἱ ἄλλοι χαμαὶ καθεύδουσιν· κωμάζουσι δὲ ἔτι ἐν τῷ ἄστει οὐ πολλοί, μεθύοντες καὶ βοῶντες. Τῇ δὲ Μελίττῃ ἡσυχάζειν οὐ δυνατόν ἐστιν. Ἐν τοῖς ὕπνοις γὰρ πολλὰ καὶ δεινὰ ὁρῶσα μάλα φοβεῖται· δοκεῖ γὰρ ἑαυτῇ Χρύσου εἶναι θυγάτηρ, τοῦ ἱερέως κώμης τινὸς παρὰ τὴν Τροίᾱν. Πολλάκις γὰρ ὁ πάππος περὶ τοῦ τε Χρύσου διηγεῖται καὶ περὶ τῆς Τροίᾱς. Ἐν δὲ τῷ ὕπνῳ ἡ Μέλιττα πολλοὺς βασιλέᾱς τῶν Ἑλλήνων ὁρᾷ διαλεγομένους ἀλλὴλοις παρὰ πυρὶ καιομένῳ· ἐν δὲ τοῖς βασιλεῦσιν ὁ Ἀγαμέμνων ἐστίν, ἀνὴρ ἰσχῡρὸς μέν, χαλεπὸς δὲ καὶ μάλα δεινός· οἱ δὲ ἄλλοι βασιλῆς πάντες αὐτὸν φοβοῦνται οὕτω χαλεπὸν ὄντα· ὁ γὰρ Ἀγαμέμνων μέγιστός ἐστι τῶν βασιλέων, καὶ οἱ ἀλλοι πάντες αὐτὸν τῑμῶσιν. Ἡ δὲ τοῦ Χρύσου θυγάτηρ νῦν δούλη ἐστὶ τοῦ Ἀγαμέμνονος, τοῦ μεγίστου βασιλέως· ὁ δὲ πατὴρ αὐτῆς, ἱερεὺς ὢν τοῦ Ἀπόλλωνος, τῇ θυγατρὶ βοηθῶν, σῷζειν αὐτὴν βούλεται. Οἱ δὲ τῶν Ἑλλήνων βασιλῆς τὸν ἱερέᾱ δέχονται καὶ αὐτοῦ λέγοντος ἀκούουσιν. Ὁ δὲ ἱερεὺς τοῖς βασιλεῦσι πᾶσι, μάλιστα δὲ τῷ Ἀγαμέμνονι, λέγει τάδε· «Ὦ βασιλῆς τῶν Ἑλλήνων, ἐγὼ μὲν ἱερεὺς τοῦ Ἀπόλλωνός εἰμι. Εἰ οὖν τὴν θυγατέρα μου ἀπολύετε, οἱ θεοὶ οἱ ἐν Ὀλύμπῳ τὰς οἰκίᾱς ἔχοντες, καὶ μάλιστα ὁ Ἀπόλλων, μέλλουσιν βοηθεῖν ὑμῖν τὴν Τροίᾱν αἱρεῖν βουλομένοις, καὶ σῷζειν ὑμᾶς εἰς τὴν πατρίδα. Ἐγὼ δὲ ὑμῖν χρῡσὸν πολὺν φέρω καὶ παρέχω· δέχεσθε οὖν αὐτὸν καὶ λύετέ μοι τὴν φίλην θυγατέρα.»
Πάντες μὲν οὖν οἱ ἄλλοι βασιλῆς τὸν ἱερέᾱ τῑμᾶν ἐθέλουσι καὶ βούλονται τῷ ἱερεῖ πειθόμενοι τόν τε χρῡσὸν δέχεσθαι καὶ τὴν κόρην ἀπολύειν. Ὁ δὲ Ἀγαμέμνων, ὀργίλως ἔχων, τὸν γέροντα ἱερέᾱ κελεύει ἀποχωρεῖν καὶ αὖθις μὴ ἐπανιέναι. Λέγει δὲ τῷ ἱερεῖ τάδε· «Ἐγὼ οὐκ ἔχω ἐν νῷ τὴν θυγατέρα σου λύειν· νῦν γὰρ δούλη μού ἐστιν, καὶ ἐν Ἄργει μέλλει γηράσκειν ἐν τῇ ἐμῇ οἰκίᾳ μετὰ τῶν ἄλλων δουλῶν. Ἄπιθι οὖν, εἰ σῶος οἴκαδε ἐπανιέναι βούλει.»
Ὁ μὲν οὖν γέρων ἱερεὺς φοβεῖται καὶ ἀπέρχεται σῑγῇ, ἡ δὲ θυγάτηρ αὐτοῦ τὸν πατέρα ἀπιόντα ὁρῶσα στενάζει καὶ δακρύει. Οἱ μὲν ἄλλοι βασιλῆς οἰκτίρουσι τὸν ἱερέᾱ, ἡ δὲ θυγάτηρ στενάζουσα λέγει· «Ὦ πάτερ, ὦ ἱερεῦ τοῦ Ἀπόλλωνος τοῦ μεγάλου, μὴ κατάλειπέ με ἐνταῦθα μετὰ τῶν ξένων δούλην οὖσαν· σῷζέ με, ὦ πάτερ.»
«Σῷζέ με... σῷζέ με...» στενάζουσα δ’ ἡ Μέλιττα βοᾷ ἐν ᾧ ἐγείρεται. Ἡ δὲ Μυῤῥίνη, τῇ τῆς θυγατρὸς βοῇ ἐγειρομένη, «τί πάσχεις,» φησίν, «ὦ θύγατερ; Οὐδεὶς κίνδῡνός ἐστι νῦν· ἡσυχάζουσα δὲ κάθευδε παρ’ ἐμοί· δι’ ὀλίγου γὰρ ὁ ἥλιος μέλλει ἀνατέλλειν, ἡμεῖς δὲ μέλλομεν εἰς τὸ θέᾱτρον βαίνειν. Ἆρ’ οὐ βούλει θεωρεῖν τούς τε χοροὺς καὶ τοὺς ἀγῶνας; Μὴ δάκρῡε οὖν ἀλλ’ ἡσύχαζε παρ’ ἐμοί.»

## Ο ΟΔΥΣΣΕΥΣ ΚΑΙ Η ΚΙΡΚΗ
Ἐπεὶ δὲ ἡμᾶς ἀποπέμπει ὁ Αἴολος, ἀποπλέομεν λῡπούμενοι καὶ δι’ ὀλίγου ἀφικνούμεθα εἰς τὴν νῆσον Αἰαίᾱν· ἐκεῖ δὲ οἰκεῖ ἡ Κίρκη, θεὸς οὖσα δεινή. Ἐγὼ δὲ τοὺς ἑταίρους πρὸς τῇ νηῒ λείπων ἐπὶ ὄρος τι ἀναβαίνω, Βουλόμενος γιγνώσκειν εἴ τις ἄνθρωπος ἐν τῇ νήσῳ οἰκεῖ. Ἐπεὶ δὲ εἰς ἄκρον τὸ ὄρος ἀφικνοῦμαι, καπνὸν ὁρῶ πρὸς τὸν οὐρανὸν φερόμενον. Πρὸς τὴν ναῦν οὖν ἐπανέρχομαι καὶ τῶν ἑταίρων τοὺς μὲν κελεύω πρὸς τῂ νηῒ μένειν, τοὺς δὲ κελεύω πρὸς μέσην τὴν νῆσον πορευομένους γιγνώσκειν τίς ἐκεῖ οἰκεῖ. Ὁ δὲ Εὐρύλοχος αὐτοῖς ἡγείται.
Οἱ δὲ τὴν τῆς Κίρκης οἰκίᾱν εὑρίσκουσιν ἐν μέσῃ ὕλῃ οὖσαν· ἐγγὺς δὲ τῆς οἰκίᾱς πολλούς τε λύκους ὁρῶσι καὶ πολλοὺς λέοντας. Τούτους δὲ ὁρῶντες μάλα φοβοῦνται καὶ ἐπὶ τῇ θύρᾳ μένουσιν. Ἔπειτα δὲ τῆς Κίρκης ἀκούουσιν ἔνδον ᾀδούσης. Καλοῦσιν οὖν αὐτήν· ἡ δὲ ἐκ τῆς θύρᾱς ἐκβαίνει καὶ εἰσκαλεῖ αὐτούς. Οἱ δὲ πάντες ἕπονται αὐτῇ· μόνος δὲ ὁ Εὐρύλοχος ἔξω μένει, φοβούμενος κίνδῡνόν τινα. Ἡ δὲ Κίρκη τοὺς ἄλλους εἰσάγει καὶ καθίζεσθαι κελεύει καὶ σῖτόν τε αὐτοῖς παρέχει καὶ οἶνον· φάρμακα δὲ κακὰ τῷ σίτῳ κυκᾷ.
Ἐπεὶ δὲ οἱ ἑταῖροι ἐσθίουσι τὸν σῖτον, ἡ Κίρκη ῥάβδῳ αὐτοὺς πλήττει καὶ εἰς τοὺς συφεοὺς ἐλαύνει· οἱ δὲ εὐθὺς σῦες γίγνονται. Ἔπειτα δὲ ἡ Κίρκη βαλάνους αὐτοῖς βάλλει ἐσθίειν καὶ λείπει αὐτοὺς ἐν τοῖς συφεοῖς.