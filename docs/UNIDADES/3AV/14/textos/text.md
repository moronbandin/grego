  - 📁 *3AV/11* → Ο ΙΑΤΡΟΣ (α), Ο ΙΑΤΡΟΣ (β), Ο ΔΗΜΟΚΗΔΗΣ ΤΟΝ ΒΑΣΙΛΕΑ ΙΑΤΡΕΥΕΙ 

## Ο ΙΑΤΡΟΣ (α)
Ἡ δὲ Μυῤῥίνη, ἐπεὶ ἔμαθεν ὅτι τυφλός ἐστιν ὁ παῖς, δακρύουσα τῷ ἀνδρί, «ὦ Ζεῦ,» ἔφη, «τί δεῖ ἡμᾶς ποιεῖν; Τοῖς θεοῖς εὔχου βοηθείν ἡμῖν.» Ὁ δὲ Δικαιόπολις, «ἀλλὰ δεῖ ἡμᾶς τὸν παῖδα φέρειν παρὰ ἰᾱτρόν τινα,» ἔφη· «ἀλλ’ ἑσπέρᾱ ἤδη γίγνεται. Νῦν οὖν δεῖ πρὸς τὴν τοῦ ἀδελφοῦ οἰκίᾱν σπεύδειν καὶ αἰτεῖν αὐτὸν ἡμᾶς δέχεσθαι. Αὔριον δὲ δεῖ ζητεῖν ἰᾱτρόν.
Βραδέως οὖν τῷ παιδὶ ἡγούμενοι βαδίζουσι πρὸς τὴν τοῦ ἀδελφοῦ οἰκίᾱν. Ἐπεὶ δ’ ἀφίκοντο, ὁ μὲν Δικαιόπολις ἔκοψε τὴν θύρᾱν. Ὁ δὲ ἀδελφὸς πρὸς τὴν θύρᾱν ἐλθων καὶ τὸν Δικαιόπολιν ἰδών, «χαῖρε, ὦ ἄδελφε,» ἔφη· «πῶς ἔχεις; Σὺ δέ, ὦ Μυῤῥίνη, χαῖρε καὶ σύ. Ἀλλ’ εἴπετέ μοι, τί πάσχετε; Διὰ τί οὐκ ἐπανέρχεσθε εἰς τοὺς ἀγροὺς ἀλλ’ ἔτι μένετε ἐν τῷ ἄστει; Ἑσπέρᾱ γὰρ ἤδη γίγνεται.» Ὁ δὲ Δικαιόπολις· «Ἐγὼ μὲν καλῶς ἔχω, ὁ δὲ παῖς, ἰδού, τυφλὸς γὰρ γέγονεν· οὐδὲν ὁρᾷ. Πάρεσμεν οὖν αἰτοῦντές σε ἡμᾶς δέχεσθαι.» Ὁ δὲ ἀδελφὸς ἰδὼν τὸν παῖδα τυφλὸν ὄντα, «ὦ Ζεῦ,» ἔφη, «τί ποτε ἔπαθεν ὁ παῖς; Εἰσέλθετε καὶ εἴπετέ μοι τί ἐγένετο.»
Οὕτως εἰπὼν εἰσήγαγεν αὐτοὺς εἰς τὴν οἰκίᾱν· οἱ δὲ πάντα τὰ γένομενα αὐτῷ εἶπον. Ὁ δὲ τὴν γυναῖκα καλῶν, «ἐλθὲ δεῦρο,» ἔφη· «πάρεισι γὰρ ὅ τε Δικαιόπολις καὶ ἡ Μυῤῥίνη· ὁ δὲ Φίλιππος δεινὸν ἔπαθεν· τυφλὸς γὰρ γέγονεν. Κόμιζε οὖν αὐτόν τε καὶ τὰς γυναῖκας εἰς τὸν γυναικῶνα. Σὺ δέ, ὦ ἄδελφε, ἐλθὲ δεῦρο.» Ὅ τε οὖν Δικαιόπολις καὶ ὁ ἀδελφὸς εἰς τὸν ἀνδρῶνα εἰσελθόντες πολλὰ διαλέγονται σκοποῦντες τί δεῖ ποιεῖν. Τέλος δὲ ὁ ἀδελφός, «ἅλις λόγων,» ἔφη· «σοφὸν ἰᾱτρὸν ἔγνωκα καὶ αὔριον, εἴ σοι δοκεῖ, κομιῶ ὑμᾶς παρὰ αὐτόν. Νῦν δέ – ὀψὲ γάρ ἐστιν – δεῖ ἡμᾶς καθεύδειν.»


## Ο ΙΑΤΡΟΣ (β)
Τῇ οὖν ὑστεραίᾳ, ἐπεὶ πρῶτον ἡμέρᾱ ἐγένετο, τὰς γυναῖκας ἐν τῇ οἰκίᾳ λιπόντες ὅ τε Δικαιόπολις καὶ ὁ ἀδελφὸς τὸν Φίλιππον εἰς τὴν ὁδὸν ἤγαγον. Ὁ δὲ τῆς τοῦ πατρὸς χειρὸς ἐλάβετο ἀλλ’ ὅμως πρὸς τοὺς λίθους πταίων πρὸς τὴν γῆν κατέπεσεν. Ὁ οὖν πατὴρ αἴρει αὐτὸν καὶ φέρει. Οὕτως οὖν πορευόμενοι δι’ ὀλίγου ἀφίκοντο εἰς τὴν τοῦ ἰᾱτροῦ οἰκίᾱν. Ὁ δ’ ἀδελφός, «ἰδού,» ἔφη· «εἰς τοῦ ἰᾱτροῦ ἥκομεν. Ἐλθὲ δεῦρο καὶ κόπτε τὴν θύρᾱν.» Τοῦτο εἰπὼν ὁ ἀδελφὸς οἴκαδε ἐπανῆλθεν.
Ὁ οὖν Δικαιόπολις προσελθὼν ἔκοψε τὴν θύρᾱν, ἀλλ’ οὐδεὶς ἦλθεν. Ἐπεὶ δ’ αὖθις ἔκοψεν, δοῦλός τις ἐξελθών, «βάλλ’ ἐς κόρακας,» ἔφη· «τίς ὢν σὺ κόπτεις τὴν θύρᾱν;» Ὁ δὲ Δικαιόπολις· «Ἀλλ’, ὦ δαιμόνιε, ἐγώ εἰμι Δικαιόπολις· τὸν δὲ παῖδα κομίζω παρὰ τὸν σὸν δεσπότην· τυφλὸς γὰρ γέγονεν.» Ὁ δὲ δοῦλος· «Ἀλλ’ οὐ σχολὴ αὐτῷ.» Ὁ δὲ Δικαιόπολις· «Ἀλλ’ ὅμως κάλει αὐτόν· δεινὰ γὰρ ἔπαθεν ὁ παῖς· ἀλλὰ μένε, ὦ φίλε.» Καὶ οὕτως εἰπὼν δύο ὀβολοὺς τῷ δούλῳ παρέσχεν. Ὁ δέ· «Μένετε οὖν ἐνταῦθα. Ἐγὼ γὰρ τὸν δεσπότην καλῶ, εἴ πως ἐθέλει ὑμᾶς δέχεσθαι.»
Ὅ τε οὖν πατὴρ καὶ ὁ παῖς ὀλίγον τινὰ χρόνον μένουσιν ἐπὶ τῇ θύρᾳ. Ἔπειτα δ’ ὁ δοῦλος ἐξελθών, «εἰσέλθετε,» ἔφη· «ὁ γὰρ δεσπότης ἐθέλει ὑμᾶς δέχεσθαι.» Ὁ οὖν πατὴρ τῷ παιδὶ εἰσηγούμενος τὸν ἰᾱτρὸν εἶδεν ἐν τῇ αὐλῇ καθιζόμενον. Προσελθὼν οὖν, «χαῖρε,» ἔφη· «ἐγὼ μέν εἰμι Δικαιόπολις Χολλείδης, κομίζω δὲ παρὰ σὲ τὸν ἐμὸν παῖδα· δεινὰ γὰρ ἔπαθεν· τυφλὸς γέγονεν.» Ὁ δὲ ἰᾱτρός· «Δεῦρο ἐλθέ, ὦ παῖ. Τί ἔπαθες; Πῶς τυφλὸς ἐγένου;» Ὁ μὲν οὖν Δικαιόπολις πάντα τῷ ἰᾱτρῷ εἶπεν, ὁ δὲ τοὺς τοῦ παιδὸς ὀφθαλμοὺς πολὺν χρόνον σκοπεῖ. Τέλος δὲ· «Ἐγὼ μὲν οὐ δύναμαι αὐτὸν ὠφελεῖν. Οὐδὲν γὰρ νοσοῦσιν οἱ ὀφθαλμοί. Οὐκ οὖν δύνανται ὠφελεῖν οἱ ἄνθρωποι, ἀλλὰ τοῖς γε θεοῖς πάντα δυνατά. Δεῖ οὖν σε κομίζειν τὸν παῖδα πρὸς τὴν Ἐπίδαυρον καὶ τῷ Ἀσκληπιῷ εὔχεσθαι, εἴ πως ἐθέλει αὐτὸν ἰᾶσθαι.» Ὁ δὲ Δικαιόπολις· «Οἴμοι, πῶς γὰρ ἔξεστί μοι πένητι ὄντι πρὸς Ἐπίδαυρον ἰέναι;» Ὁ δὲ ἰᾱτρός, «σὸν ἔργον, ὦ ἄνθρωπε,» ἔφη· «χαίρετε.»
Ὁ οὖν Δικαιόπολις μάλα λῡπούμενος βαδίζει πρὸς τὴν θύρᾱν καὶ τῷ παιδὶ οἴκαδε ἡγεῖται. Ἀφικόμενος δὲ πάντα τὰ γενόμενα τῷ ἀδελφῷ εἶπεν. Ἡ δὲ Μυῤῥίνη πάντα μαθοῦσα· «Ἔστω· οὐ δυνάμεθα τῇ ἀνάγκῃ μάχεσθαι. Δεῖ σε οὖν τὸν παῖδα πρὸς τὴν Ἐπίδαυρον κομίζειν.» Ὁ δὲ Δικαιόπολις, «ἀλλὰ πῶς ἔξεστί μοι, ὦ γύναι,» ἔφη, «τὸν παῖδα ἐκεῖσε ἄγειν; Δεῖ γὰρ κατὰ θάλατταν ἰέναι· οὐ γὰρ δύναται πεζῇ ἰέναι ὁ παῖς τυφλὸς ὤν. Πῶς οὖν ἔξεστι τὸν μισθὸν παρασχεῖν τῷ ναυκλήρῳ; Οὐ γάρ ἐστί μοι τὸ ἀργύριον.»
Ὁ δὲ ἀδελφός, «μὴ φρόντιζε, ὦ φίλε,» ἔφη. Καὶ πρὸς τὴν κυψέλην ἐλθὼν πέντε δραχμὰς ἐξεῖλε καὶ τῷ Δικαιοπόλιδι παρέσχεν. Ὁ δὲ τὸ ἀργύριον δέχεται καὶ μεγάλην χάριν ἔχων, «ὦ φίλτατ’ ἀνδρῶν,» ἔφη, «τοὺς θεοὺς εὔχομαι πάντα ἀγαθά σοι παρέχειν οὕτως εὔφρονι ὄντι.» Οὕτως οὖν δοκεῖ αὐτοῖς τῇ ὑστεραίᾳ πρὸς τὸν Πειραιᾶ σπεύδειν καὶ ναῦν τινα ζητεῖν πρὸς τὴν Ἐπίδαυρον μέλλουσαν πλεῖν.

## Ο ΔΗΜΟΚΗΔΗΣ ΤΟΝ ΒΑΣΙΛΕΑ ΙΑΤΡΕΥΕΙ
Ἐπεὶ δὲ ἀπέθανεν ὁ Πολυκράτης, οἱ Πέρσαι τοὺς τε ἄλλους θεράποντας τοῦ Πολυκράτους λαβόντες καὶ τὸν Δημοκήδη εἰς Σοῦσα ἐκόμισαν. Δι’ ὀλίγου δὲ ὁ βασιλεὺς κακόν τι ἔπαθεν· ἀπὸ τοῦ ἵππου γὰρ πεσὼν τὸν πόδα ἔβλαψεν. Οἱ δὲ ἰᾱτροὶ οὐκ ἐδύναντο αὐτὸν ὠφελεῖν. Μαθὼν δὲ ὅτι ἰᾱτρός τις Ἑλληνικὸς πάρεστιν ἐν τοῖς δούλοις, τοὺς θεράποντας ἐκέλευσε τὸν Δημοκήδη παρ’ ἑαυτὸν ἀγαγεῖν. Ὁ οὖν Δημοκήδης εἰς μέσον ἦλθεν, πέδᾱς τε ἕλκων καὶ ῥάκεσιν ἐσθημένος. Ὁ οὖν βασιλεὺς ἰδὼν αὐτὸν ἐθαύμασε καὶ ἤρετο εἰ δύναται τὸν πόδα ἰᾱτρεύειν. Ὁ δὲ Δημοκήδης φοβούμενος εἶπεν ὅτι οὐκ ἔστιν ἰᾱτρὸς σοφὸς ἀλλ’ ἐθέλει πειρᾶσθαι. Ἐνταῦθα δὴ Ἑλληνικῇ ἰᾱτρείᾳ χρώμενος τὸν πόδα ταχέως ἰάτρευσεν. Οὕτως οὖν φίλος ἐγένετο τῷ βασιλεῖ, ὁ δὲ πολὺ ἀργύριον αὐτῷ παρέσχε καὶ μεγάλως ἐτίμᾱ.