  - 📁 *2AV/6* → Ο ΜΥΘΟΣ (β), Ο ΘΗΣΕΥΣ ΤΗΝ ΑΡΙΑΔΝΗΝ ΚΑΤΑΛΕΙΠΕΙ  
  - 📁 *2AV/7* → Ο ΚΥΚΛΩΨ (α) 

## Ο ΜΥΘΟΣ (β)
«Ἐπεὶ δὲ ἡμέρᾱ γίγνεται, ὁ Μίνως ἔρχεται πρὸς τὸ δεσμωτήριον καὶ καλεῖ τόν τε Θησέᾱ καὶ τοὺς ἑταίρους καὶ ἄγει αὐτοὺς πρὸς τὸν λαβύρινθον. Ἐπεὶ δὲ ἀφικνοῦνται, οἱ δοῦλοι ἀνοίγουσι τὰς πύλᾱς καὶ τοὺς Ἀθηναίους εἰσλαύνουσιν. Ἔπειτα δὲ τὰς πύλας κλείουσι καὶ ἀπέρχονται· οὕτω γὰρ τῷ Μῑνωταύρῳ σίτον παρέχουσιν εἰς πολλὰς ἡμέρᾱς. Οἱ μὲν οὖν ἑταῖροι μάλιστα φοβοῦνται, ὁ δὲ Θησεύς, «μὴ φοβεῖσθε, ὦ φίλοι,» φησίν· «ἐγὼ γὰρ ὑμᾶς σώσω. Ἕπεσθέ μοι οὖν ἀνδρείως.» Οὕτω λέγει καὶ ἡγεῖται αὐτοῖς εἰς τὸν λαβύρινθον.
Ὁ μὲν οὖν Θησεὺς ἐν μὲν τῇ ἀριστερᾷ ἔχει τὸ λίνον, ἐν δὲ τῇ δεξιᾷ τὸ ξίφος, καὶ προχωρεῖ εἰς τὸν σκότον. Οἱ δὲ ἑταῖροι μάλιστα φοβοῦνται ἀλλ’ ὅμως ἕπονται· ἡ γὰρ ἀνάγκη αὐτοὺς ἔχει. Μακρὰν οὖν ὁδὸν πορεύονται καὶ πολλάκις μὲν τρέπονται, πολλάκις δὲ ψόφους δεινοὺς ἀκούουσιν· ὁ γὰρ Μῑνώταυρος διώκει αὐτοὺς ἐν τῷ σκότῳ καὶ μάλα δεινῶς βρῡχᾶται. Ἐνταῦθα δὴ τὸν τῶν ποδῶν ψόφον ἀκούουσι καὶ τὸ τοῦ θηρίου πνεῦμα ὀσφραίνονται, καὶ ἰδού, ἐν τῇ ὁδῷ πάρεστιν ὁ Μῑνώταυρος. Δεινῶς δὴ βρῡχᾶται καὶ ἐπὶ τὸν Θησέᾱ ὁρμᾶται.
Ὁ δὲ Θησεὺς οὐ φοβεῖται ἀλλὰ μάλα ἀνδρείως μάχεται· τῇ μὲν γὰρ ἀριστερᾷ λαμβάνεται τῆς κεφαλῆς τοῦ θηρίου, τῇ δὲ δεξιᾷ τὸ στήθος τύπτει. Ὁ δὲ Μῑνώταυρος δεινῶς κλάζει καὶ καταπίπτει πρὸς τὴν γῆν. Οἱ δὲ ἑταῖροι, ἐπεὶ ὁρῶσι τὸ θηρίον ἐπὶ τῇ γῇ κείμενον, χαίρουσι καί, «ὦ Θησεῦ,» φᾱσίν, «ὡς ἀνδρεῖος εἶ· ὡς θαυμάζομεν σε καὶ τῑμῶμεν. Ἀλλὰ νῦν γε σῷζε ἡμᾶς ἐκ τοῦ λαβυρίνθου καὶ ἡγοῦ πρὸς τὰς πύλᾱς. Μακρὰ γάρ ἐστιν ἡ ὁδὸς καὶ πολὺς ὁ σκότος· τὴν δ’ ὁδὸν ἀγνοοῦμεν.»
Ὁ δὲ Θησεὺς οὐ φοβεῖται ἀλλὰ τὸ λίνον λαμβάνει – οὕτω γὰρ τὴν ὁδὸν γιγνώσκει – καὶ ἡγεῖται τοῖς ἑταίροις πρὸς τὰς πύλᾱς. Ἐπεὶ δ’ ἀφικνοῦνται, τὸν μοχλὸν διακόπτουσι καὶ μένουσιν ἐκεῖ· ἔτι γὰρ ἡμέρᾱ ἐστίν. Ἐπεὶ δὲ νύξ γίγνεται, ἐξέρχονται ἐκ τοῦ λαβυρίνθου καὶ σπεύδουσι πρὸς τὴν ναῦν. Ἐκεῖ δὲ τὴν Ἀριάδνην ὁρῶσιν· μένει γὰρ πρὸς τῇ νηΐ. Ταχέως οὖν εἰσβαίνουσι καὶ ἀποπλέουσι πρὸς τὰς Ἀθήνᾱς. Οὕτως οὖν ὁ Θησεὺς τόν τε Μῑνώταυρον ἀποκτείνει καὶ τοὺς ἑταίρους σῴζει εἰς τὰς Ἀθήνᾱς.»
Οὕτω περαίνει τὸν μῦθον ἡ Μυῤῥίνη, ἡ δὲ Μέλιττα, «καὶ ἡ Ἀριάδνη;» φησίν· «Ἆρα χαίρει; Ἆρα φιλεῖ αὐτὴν ὁ Θησεύς;» Ἡ δὲ Μυῤῥίνη· «Οὐδαμῶς, οὐ χαίρει ἡ Ἀριάδνη οὐδὲ φιλεῖ αὐτὴν ὁ Θησεύς.» Ἡ δὲ Μέλιττα· «Διὰ τί οὐ φιλεῖ αὐτὴν ὁ Θησεύς; Τί γίγνεται;» Ἡ δὲ μήτηρ· «Ἐκεῖνον τὸν μῦθον οὐκ ἐθέλω σοι λέγειν νῦν γε.» 

## Ο ΘΗΣΕΥΣ ΤΗΝ ΑΡΙΑΔΝΗΝ ΚΑΤΑΛΕΙΠΕΙ
Οὕτως οὖν ὁ Θησεὺς τοὺς ἑταίρους σῴζει καὶ ἀπὸ τῆς Κρήτης ἀποφεύγει. Πρῶτον μὲν οὖν πρὸς νῆσόν τινα, Νάξον ὀνόματι, πλέουσιν. Ἐπεὶ δὲ ἀφικνοῦνται, ἐκβαίνουσιν ἐκ τῆς νεὼς καὶ ἀναπαύονται. Ἐπεὶ δὲ νὺξ γίγνεται, οἱ μὲν ἄλλοι καθεύδουσιν· ὁ δὲ Θησεὺς οὐ καθεύδει ἀλλὰ ἥσυχος μένει· οὐ γὰρ φιλεῖ Ἀριάδνην οὐδὲ βοῦλεται φέρειν αὐτὴν πρὸς τὰς Ἀθήνᾱς. Δι’ ὀλίγου οὖν, ἐπεὶ καθεύδει ἡ Ἀριάδνη, ὁ Θησεὺς ἐγείρει τοὺς ἑταίρους καί, «σῑγᾶτε, ὦ φίλοι,» φησίν· «Καιρός ἐστιν ἀποπλεῖν. Σπεύδετε οὖν πρὸς τὴν ναῦν.» Ἐπεὶ οὖν εἰς τὴν ναῦν ἀφικνοῦνται, ταχέως λύουσι τὰ πείσματα καὶ ἀποπλέουσιν· τὴν δ’ Ἀριάδνην λείπουσιν ἐν τῇ νήσῳ.
Ἐπεὶ δὲ ἡμέρᾱ γίγνεται, ἀνεγείρεται ἡ Ἀριάδνη καὶ ὁρᾷ ὅτι οὕτε Θησεὺς οὔτε οἱ ἑταῖροι πάρεισιν. Τρέχει οὖν πρὸς τὸν αἰγιαλὸν καὶ βλέπει πρὸς τὴν θάλατταν· τὴν δὲ ναῦν οὐχ ὁρᾷ. Μάλιστα οὖν φοβεῖται καὶ βοᾷ· «Ὦ Θησεῦ, ποῦ εἶ; Ἀρά με καταλείπεις; Ἐπάνελθη καὶ σῷζε με.»

## Ο ΚΥΚΛΩΨ (α)
Ἐπεὶ δὲ περαίνει τὸν μῦθον ἡ Μυῤῥίνη, ἡ Μέλιττα, «ὡς καλός ἐστιν ὁ μῦθος,» φησίν· «Λέγε ἡμῖν ἄλλον τινὰ μῦθον, ὦ μῆτερ.» Ἡ δὲ Μυῤῥίνη, «οὐδαμῶς,» φησίν· «Νῦν γὰρ ἐν νῷ ἔχω τὸ δεῖπνον παρασκευάζειν.» Ἡ μὲν οὖν Μέλιττα δακρύει, ὁ δὲ Φίλιππος, «μὴ δάκρῡε, ὦ Μέλιττα,» φησίν· «Ἐγὼ γὰρ ἐθέλω σοι μῦθον καλὸν λέγειν περὶ ἀνδρὸς πολυτρόπου, ὀνόματι Ὀδυσσέως.
Ὁ γὰρ Ὀδυσσεὺς ἐπὶ τὴν Τροίᾱν πλεῖ μετὰ τοῦ τ’ Ἀγαμέμνονος καὶ τῶν Ἀχαιῶν. Δέκα μὲν οὖν ἔτη περὶ Τροίᾱν μάχονται, τέλος δὲ τὴν πόλιν αἱροῦσιν. Ὁ οὖν Ὀδυσσεὺς τοὺς ἑταίρους κελεύει εἰς τὰς ναῦς εἰσβαίνειν, καὶ ἀπὸ τῆς Τροίᾱς οἴκαδε ἀποπλέουσιν. Ἐν δὲ τῇ ὁδῷ πολλὰ καὶ δεινὰ πάσχουσιν. Πολλάκις μὲν γὰρ χειμῶνας ὑπέχουσιν, πολλάκις δὲ εἰς ἄλλους κινδύνους μεγίστους ἐμπίπτουσιν.
Πλέουσί ποτε εἰς νῆσόν τινα μῑκράν, ἐκβαίνουσι δὲ ἐκ τῶν νεῶν καὶ δεῖπνον ποιοῦσιν ἐν τῷ αἰγιαλῷ. Ἔστι δὲ ἐγγὺς ἄλλη νῆσος· καπνὸν ὁρῶσι καὶ φθόγγον ἀκούσιν προβάτων τε καὶ αἰγῶν. Τῇ οὖν ὑστεραίᾳ ὁ Ὀδυσσεὺς τοὺς ἑταίρους κελεύει εἰς τὴν ναῦν εἰσβαίνειν· βούλεται γὰρ εἰς τὴν νῆσον πλεῖν καὶ γιγνώσκειν τίνες ἐκεῖ οἰκοῦσιν.
Δι’ ὀλίγου οὖν ἀφικνοῦνται εἰς τὴν νῆσον. Ἐγγὺς τῆς θαλάττης ἄντρον μέγα ὁρῶσι καὶ πολλά τε πρόβατα καὶ πολλὰς αἶγας. Ὁ οὖν Ὀδυσσεὺς τοῖς ἑταίροις, “ὑμεῖς μέν,” φησίν, “πρὸς τῇ νηῒ μένετε. Ἐγὼ δὲ ἐν νῷ ἔχω εἰς τὸ ἄντρον εἰσιέναι.” Δώδεκα οὖν τῶν ἑταίρων κελεύει ἑαυτῷ ἕπεσθαι. Οἱ δὲ ἄλλοι πρὸς τῇ νηῒ μένουσιν. Ἐπεὶ δὲ εἰς τὸ ἄντρον ἀφικνοῦνται, οὐδένα ἄνθρωπον εὑρίσκουσιν ἔνδον. Οἱ οὖν ἑταῖροι, “ὦ Ὀδυσσεῦ,” φᾱσίν, “οὐδεὶς ἄνθρωπός ἐστιν ἔνδον. Ἔλαυνε οὖν τά τε πρόβατα καὶ τὰς αἶγας πρὸς τὴν ναῦν καὶ ἀπόπλει ὡς τάχιστα.”
Ὁ δὲ Ὀδυσσεὺς οὐκ ἐθέλει τοῦτο ποιεῖν· βούλεται γὰρ γιγνώσκειν τίς ἐν τῷ ἄντρῳ οἰκεῖ. Οἱ δὲ ἑταῖροι μάλα φοβοῦνται· ὅμως δὲ τῷ Ὀδυσσεῖ πείθονται καὶ μένουσιν ἐν τῷ ἄντρῳ.»
