# Κεφάλαιον ΙΕʹ (15)
## Η ΕΝ ΤΗΙ ΣΑΛΑΜΙΝΙ ΜΑΧΗ (α)
«Οἱ μὲν οὖν Ἀθηναῖοι ἐν ἀπορίᾳ ἦσαν πλείστῃ· ὁ δὲ Θεμιστοκλῆς ἔπεισεν αὐτοὺς μὴ εἴκειν τοῖς βαρβάροις ἀλλὰ ὑπὲρ τῆς ἐλευθερίᾱς μάχεσθαι. Τάς τ’ οὖν γυναῖκας καὶ τοὺς παῖδας καὶ τοὺς γέροντας εἰς τήν τε Πελοπόννησον καὶ τὴν Σαλαμῖνα ἐκόμισαν, τήν τ’ Ἀττικὴν καὶ τὴν πόλιν τοῖς πολεμίοις καταλιπόντες. Αὐτοὶ δὲ εἰς τὰς ναῦς εἰσβάντες πρὸς τὴν Σαλαμῖνα προσέπλευσαν καὶ παρεσκευάζοντο κατὰ θάλατταν μάχεσθαι.
Ἐν δὲ τούτῳ οἱ μὲν τῶν Ἑλλήνων στρατηγοὶ εἰς τὴν Σαλαμῖνα συνελθόντες οὕτως ἐφοβοῦντο ὥστε ἀποφυγεῖν ἐβούλοντο πρὸς τὴν Πελοπόννησον· ὁ δὲ Θεμιστοκλῆς ἐν τῷ συνεδρίῳ ἀναστὰς εἶπεν ὅτι ἔτι καὶ νῦν δύνανται τοὺς πολεμίους νῑκῆσαι· ἐν γὰρ τοῖς στενοῖς μαχόμενοι οὐ δυνήσονται οἱ βάρβαροι τῷ πλήθει χρῆσθαι· δεῖ οὖν ἀναγκάσαι αὐτοὺς ἐκεῖ συμβαλεῖν.
Οὕτως εἰπὼν οὐ μόνον τοὺς ἄλλους στρατηγοὺς ἔπεισε μάχεσθαι, ἀλλὰ καὶ ἄγγελον παρὰ τὸν Ξέρξην ἔπεμψε λάθρᾳ, λέγοντα ὅτι οἱ Ἕλληνες παρασκευάζονται εἰς φυγήν. Ὁ οὖν Ξέρξης, ὡς ἔγνω ὅτι ἀποφυγεῖν ἐν νῷ ἔχουσιν οἱ Ἕλληνες, βουλόμενος αὐτοὺς ὡς τάχιστα διαφθεῖραι, διέγνω αὐτοὺς ἀναγκάσαι ἐν Σαλαμῖνι μάχεσθαι. Τῶν οὖν νεῶν τὰς μὲν ἔπεμψε περὶ τὴν νῆσον, κελεύων τοὺς ναυάρχους τοὺς ἔκπλους φυλάττειν, τὰς δὲ ἐκέλευσε φυλάττειν τὰ στενὰ ὥστε μηκέτι ἐξεῖναι τοῖς Ἕλλησιν ἀποπλεῖν.»

## Η ΕΝ ΤΗΙ ΣΑΛΑΜΙΝΙ ΜΑΧΗ (β)
«Πᾶσαν οὖν τὴν νύκτα οἱ βάρβαροι ἔνθα καὶ ἔνθα ἤρεσσον τά τε στενὰ φυλάττοντες καὶ τοὺς ἔκπλους, οἱ δὲ Ἕλληνες ἡσύχαζον παρασκευαζόμενοι μάχεσθαι. Ἐπεὶ δὲ πρῶτον ἡ ἡμέρᾱ ἐγένετο, προυχώρουν οἱ βάρβαροι εἰς τὰ στενά, πιστεύοντες ὡς ῥᾳδίως μέλλουσι νῑκᾶν τοὺς Ἕλληνας, ἐξαίφνης δὲ βοὴν πλείστην ἤκουσαν ὥστε μάλιστα ἐφοβοῦντο. Οἱ γὰρ Ἕλληνες κόσμῳ χρώμενοι εἰς μάχην προυχώρουν καὶ ἐπὶ τοὺς βαρβάρους πλέοντες τὸν παιᾶνα ἐβόων.
Οὕτω δὲ ὁ Αἰσχύλος ὁ ποιητής, ὃς καὶ αὐτὸς τῇ μάχῃ παρῆν, τοὺς Ἕλληνας ποιεῖ ἐπὶ τοὺς βαρβάρους ἐπιπλέοντας· τὸ δεξιὸν μὲν πρῶτον εὐτάκτως κέρας ἡγεῖτο κόσμῳ, δεύτερον δ’ ὁ πᾶς στόλος ἐπεξεχώρει, καὶ παρῆν ὁμοῦ κλύειν πολλὴν βοήν· “ὦ παῖδες Ἐλλήνων, ἴτε, ἐλευθεροῦτε πατρίδ’, ἐλευθεροῦτε δὲ παῖδας, γυναῖκας, θεῶν τε πατρῴων ἕδη, θήκᾱς τε προγόνων· νῦν ὑπὲρ πάντων ἀγών.”
Οὕτως οὖν οἱ Ἕλληνες τῷ Περσικῷ στρατῷ προσέβαλλον καὶ ἐν τοῖς στενοῖς συμπίπτοντες ἐναυμάχουν ὀλίγοι πρὸς πολλούς. Οἱ δὲ βάρβαροι καίπερ πλείστᾱς ἔχοντες ναῦς οὐκ ἐδύναντο πάσαις ταῖς ναυσὶν ἅμα χρῆσθαι. Καὶ οἱ μὲν Ἕλληνες τὰς πρώτᾱς τῶν βαρβάρων ναῦς ἢ ἔβλαψαν ἢ κατέδῡσαν τοσαύτῃ σπουδὴ προσβάλλοντες ὥστε οἱ βάρβαροι μάλιστα φοβούμενοι ἐτρέποντο καὶ ἐπειρῶντο ἐκφυγεῖν. Ἐνταῦθα δὴ πλεῖστος ἐγένετο θόρυβος. Αἱ γὰρ τῶν βαρβάρων νῆες ἀλλήλαις ἐνέπῑπτον, αἱ μὲν ἐκ τῆς μάχης πειρώμεναι ἐκφυγεῖν, αἱ δὲ εἰς τὴν μάχην προχωροῦσαι. Τέλος δὲ πάντες οἱ βάρβαροι ἐφευγον οὐδενὶ κόσμῳ χρώμενοι, οἱ δὲ Ἕλληνες διώκοντες πλείστᾱς δὴ ναῦς κετέδῡσαν· καὶ πανταχοῦ μὲν ἦν ναυάγια, πανταχοῦ δὲ νεκροί, ὥστε τὴν θάλατταν οὐκέτι ἐξῆν ἰδεῖν. Οὕτως οὖν ἐμάχοντο ἕως νύξ ἐγένετο.
Ἐν δὲ τούτῳ ὁ Ξέρξης ἐκαθίζετο ἐπὶ ὄχθῳ τινὶ ἐγγὺς τῆς θαλάττης τὴν μάχην θεώμενος· ἐπίστευε γὰρ ὡς ῥᾳδίως νῑκήσουσιν οἱ Πέρσαι· ἠγνόει γὰρ τὰ τῆς τύχης οὐδ’ ἔγνω τί ἐν νῷ ἔχουσιν οἱ θεοὶ ἀλλ’ ἀεὶ ὕβρει ἐχρῆτο.
Γνοὺς δὲ ὅτι νῑκῶσι μὲν οἱ Ἕλληνες, οἱ δὲ βάρβαροι ἀποφεύγουσιν, ἀνέστη καὶ τοὺς πέπλους ἔῤῥηξεν. Ἐν πολλῇ γὰρ ἀπορίᾳ ἦν· ἀπολέσᾱς γὰρ τὸ ναυτικὸν οὐκέτι ἐδύνατο σῖτον παρέχειν τῷ πεζῳ στρατῷ μεγίστῳ ὄντι. Τοὺς μὲν οὖν στρατηγοὺς ἐκέλευσε τὸν πεζὸν στρατὸν ἄγειν κατὰ γῆν πρὸς τὴν Ἀσίᾱν, αὐτὸς δὲ ἀπέφυγεν ὀδῡρόμενος.
Οὕτως οὖν οἱ Ἕλληνες τοὺς Πέρσᾱς νῑκήσαντες τὴν Ἑλλάδα ἠλευθέρωσαν. Καὶ δὴ καὶ ἐν τούτῳ τῷ ἔργῳ οἱ Ἀθηναῖοι πλείστᾱς τε ναῦς παρέσχον τῶν Ἑλλήνων καὶ πλείστην ἐδήλωσαν ἀρετήν, ὥστε ἔξεστιν ἀληθῶς λέγειν ὅτι οἱ Ἀθηναῖοι τὴν Ἑλλάδα ἔσωσαν, καὶ οὐχ ἥκιστα ὁ Θεμιστοκλῆς, ὃς στρατηγὸς ὢν Ἀθηναῖος μάλιστα αἴτιος ἦν τῆς νίκης.
Τοῦτο τὸ ἐπίγραμμα τοῖς Ἀθηναίοις τοῖς ἐν τούτῳ τῷ πολέμῳ ἀποθανοῦσιν ἔγραψεν ὁ Σιμωνίδης, ποιητὴς ὢν ἄριστος·
εἰ τὸ καλῶς θνῄσκειν ἀρετῆς μέρος ἐστὶ μέγιστον,
ἡμῖν ἐκ πάντων τοῦτ’ ἀπένιμε τύχη.
Ἑλλάδι γὰρ σπεύδοντες ἐλευθερίᾱν περιθεῖναι
κείμεθ’ ἀγηράντῳ χρώμενοι εὐλογίᾳ.»

##  OΙ ΘΕΟΙ ΤΟΝ ΞΕΡΞΗΝ ΕΚΟΛΑΣΑΝ
«Ἡμεῖς γάρ, καταδουλοῦσθαι ὑπὸ τῶν βαρβάρων οὐ βουλόμενοι, ἐκινδῡνεύσαμεν ὑπὲρ τῆς πατρίδος καὶ ὑπὲρ τῆς τῶν πάντων Ἑλλήνων ἐλευθερίᾱς· καὶ διὰ τοῦτο ἀθανάτῳ εὐλογίᾳ τῷ ὄντι χρώμεθα, οὐκ ἐπεὶ ἐνῑκήσαμεν ἀλλὰ πολλῷ μᾶλλον ἐπεὶ δικαίᾱ ἦν ἡμῖν ἡ τῆς μάχης αἰτίᾱ. Μαχόμενοι γὰρ καὶ τὴν ἡμετέρᾱν πατρίδα ἐλευθεροῦντες οὐ μόνον πᾶσι τοῖς τότε ἀνθρώποις ἐδηλοῦμεν τί ἐστιν ἡ ἀρετή, ἀλλὰ καί ἐπαύομεν εἰς ἅπαντα τὸν ἔπειτα χρόνον τοὺς Ἕλληνας φοβουμένους πλῆθος νεῶν τε καὶ ἀνδρῶν. Ἔτι καὶ νῦν γὰρ ἥδε ἡ νῆσος τῇ τῆς μάχης μνήμῃ δηλοῖ ὅτι οἱ θεοὶ ἀεὶ τὴν μέν ὕβριν κολάζουσιν, τὴν δ’ ἀρετὴν τῑμῶσιν, καὶ μεγάλην δόξαν παρέχουσι τοῖς ὑπὲρ τῆς ἐλευθερίᾱς μαχομένοις. Ἡμεῖς μὲν γὰρ τοὺς βαρβάρους ὡς θύννους κώπαις ἐτύπτομεν· ἡ δὲ θάλαττα πᾶσα μεστὴ ἦν ἀνδρῶν βοώντων. Τοῦτο δὲ δεῖ ὑμᾶς γνῶναι· οὐδέποτε μιᾷ ἡμέρᾳ τοσοῦτον πλῆθος ἀνθρώπων ἀπέθανεν. Πολλαὶ γὰρ ἡμέραι καὶ νύκτες οὐχ ἱκαναί εἰσι τῷ πάντα τὰ τῶν Περσῶν κακὰ μέλλοντι περαίνειν. Ὁ δὲ λοιπὸς στρατὸς πεζῇ ἐξέφυγεν ἐκ τῆς Ἀττικῆς· οἱ μὲν οὖν πλεῖστοι τῶν στρατιωτῶν πορευόμενοι δίψῃ τε καὶ λῑμῷ ἀπέθανον – οὐδένα γὰρ σῖτον εἶχον, οὐδε κρήνην οὐδεμίαν εὗρον, καίπερ πολὺν χρόνον ζητοῦντες – οἱ δὲ εἰς τὸ Πάγγαιον ὄρος ἀφίκοντο· ἐν δὲ ἐκείνῃ τῇ νυκτὶ θεός τις ἄωρον χειμῶνα ἤγειρεν, καὶ ῥίγει ἔπηξε τὰ τοῦ Στρῡμόνος ποταμοῦ ὕδατα. Οἱ μὲν οὖν βάρβαροι τότε πᾶσι τοῖς θεοῖς ηὔχοντο· ἐπεὶ δὲ ἐπαύσαντο εὐχόμενοι, οἱ μὲν διέβησαν τὸν ποταμὸν διὰ τοῦ κρυστάλλου πορευσάμενοι, οἱ δὲ, ἐπεὶ ὁ ἥλιος ἀνατέλλων ἐπέφλεξε καὶ ταῖς ἑαυτοῦ ἀκτῖσι διεθέρμηνε τὰ τοῦ ποταμοῦ ὕδατα, ἔπῑπτον ἐπ’ ἀλλήλοις· ἀγαθῇ τύχῃ ἐχρήσατο τότε ὃς αὐτῶν ὡς τάχιστ’ ἀπέθανεν. Ὀλίγοι δὲ λοιποί, οἳ ἑαυτοὺς ἔσωσαν ἐκ τοσούτων συμφορῶν, μόλις διαβάντες εἰς τὴν Θρᾴκην, καὶ αὐτὴν διαπεράσαντες πολλῷ πόνῳ, τέλος ἀφίκοντο ἐκφυγόντες εἰς τὴν πατρίδα. Ταῦτ’ ἔστ’ ἀληθῆ. Ἐκλείπω δὲ λέγων πολλὰ τῶν κακῶν ἃ θεός τις τοῖς Πέρσαις ἐνάβαλε διὰ τὴν ὕβριν αὐτῶν.
Ἐν ἐκείνῳ γὰρ τῷ χρόνῳ πᾶσα μὲν ἡ Ἀσίᾱ ἐδούλευε τρίτῳ ἤδη βασιλεῖ· ὁ μὲν γὰρ πρῶτος, Κῦρος ὀνόματι, ἐλευθερώσᾱς Πέρσᾱς, τοὺς ἑαυτοῦ πολίτᾱς, ἅμα καὶ τοὺς δεσπότᾱς Μήδους ἐδουλώσατο, καὶ ἦρξε τῆς ἄλλης Ἀσίᾱς μέχρι Αἰγύπτου· ὁ δὲ υἱὸς αὐτοῦ ἐπέβη ἐπ’ ἄλλᾱς πολλὰς χώρᾱς Αἰγύπτου τε καὶ Λιβύης αὐτὰς δουλούμενος· τρίτος δὲ Δαρεῖος πεζῷ στρατῷ μὲν εἰσέβη εἰς τὰς τῶν Σκυθῶν χώρᾱς, ναυσὶ δὲ τὴν ἀρχὴν τὴν τῆς θαλάττης ἔλαβε καὶ τῶν νήσων. Ἐπιβαίνοντες δὲ ἐπ’ ἀλλοτρίων χώρᾱς, οὗτοι οἱ βασιλῆς οὐ μόνον τὰ σώματα ἀλλὰ καὶ τὰς ψῡχὰς καὶ τὰς γνώμᾱς τῶν ἀνθρώπων ἐδουλοῦντο. Ὁ δὲ Ξέρξης αὐτὸς πολλὰ καὶ ἄλλα ἔθνη ἐδουλοῦτο. Οὕτως ὁ τῶν Περῶν βασιλεὺς ἦρχε μὲν πολλῶν καὶ μεγάλων ἐθνῶν, εἶχε δὲ οὐ πιστούς τε καὶ ἐλευθέρους ἀνθρώπους, ἀλλὰ μόνον δούλων μέγα πλῆθος. Ἐπεὶ δὲ ἡ τῶν τυράννων πλεονεξίᾱ τοῖς ὑπάρχουσιν οὐκ ἀρκεῖται, τῶν δὲ ἀλλοτρίων ἀεὶ ἐπιθῡμεῖ, πληροῦται δὲ οὐδέποτε, ὁ Ξέρξης διέγνω πολεμεῖν τοῖς Ἕλλησιν, καὶ εἰς τὴν Εὐρώπην διέβη. Ποίῳ δὲ δικαίῳ χρώμενος ἐπὶ τὴν Ἑλλάδα ἐστράτευσεν; Ὥσπερ ἐν παντὶ τῷ βίῳ, οὕτω καὶ τότε τὴν ἑαυτοῦ ὕβριν ἐδήλου, νομίζων ἀθάνατος εἶναι καὶ τοὺς θεοὺς καταφρονήσᾱς, οἳ αὐτῷ τοσαύτην ἀρχὴν παρέσχον. Ὕβρις γὰρ κακὸν μέγιστον ἀνθρώποις ἐστίν, καὶ τυράννους φυτεύει. 
Τί δὲ ἄλλο ἐστὶν ὕβρις εἰ μὴ ἀμείνων θεῶν εἶναι νομίζειν, καὶ πάντας τοὺς ἀνθρώπους καταδουλοῦσθαι βούλεσθαι; Διὰ τοῦτο ὁ Ζεὺσ τὸν Ξέρξην ἐκόλσαεν· οὐ γὰρ δυνατόν ἐστι θνητοῖς πρὸς ἀθανάτους μαχέσασθαι. Ἔγνω μὲν οὖν ὁ Ξέρξης, ἔγνωσαν δὲ καὶ οἱ στρατιῶται αὐτοῦ, οἳ “ἀθανάτους” ἑαυτοὺς ἐτόλμησαν ὀνομάζειν, ὅτι οὐδὲν ἄλλο ἐστὶν ὁ ἄνθρωπος ἢ σκιᾶς ὄναρ, ὥσπερ λέγει ὁ ποιητής (Πινδάρου Πῡθικά, 8, 136).
Οἱ δὲ ἡμέτεροι πατέρες, καὶ ἡμεῖς αὐτοί, ἐκ παίδων διηγάγομεν τὸν βίον ἐν πάσῃ ἐλευθερίᾳ, καὶ τὴν δουλείᾱν ἐχθαίροντες· καὶ διὰ τοῦτο πολλὰ καὶ καλὰ ἔργα ἐποιοῦμεν ἐν παντὶ τῷ βίῳ καὶ ἰδίᾳ καὶ δημοσίᾳ, καὶ δὴ καὶ μαχόμενοι καὶ καταπολεμοῦντες τὴν ἐξ ἁπάσης τῆς Ἀσίᾱς δύναμιν ἐδηλοῦμεν πᾶσι τοῖς ἀνθρώποις ὅτι ἡ ἀρετὴ καὶ ἡ τόλμα ἀεὶ τὴν ὕβριν νῑκᾷ. Ὅτε δὲ ἐπέβημεν τοῖς πολεμίοις, οὐ προσέσχομεν τὸν νοῦν τοῖς τοῦ πολέμου κινδύνοις ἀλλ’ ἐν νῷ ἔσχομεν τὴν πατρίδα σῴζειν καὶ τοὺς παῖδας καὶ τὰς γυναῖκας· ἀνδρείᾱν οὖν τε καὶ ἀρετὴν ἐδηλώσαμεν μετὰ νοῦ – ὅτε μὲν γάρ τι ποιεῖ ἄνευ νοῦ ἄνθρωπος, ἀεὶ βλάπτεται, ὅτε δὲ σὺν νῷ, ὠφελεῖται· ὁ νοῦς γὰρ ἡμῶν ἐστιν ἐν ἑκάστῳ θεός – καὶ διὰ τοῦτο οἱ θεοὶ πάντες ἐβοήθησαν μὲν ἡμῖν, ἐκόλασαν δὲ τοὺς βαρβάρους. Οἱ γὰρ θεοί, εἰ τὰ ἀληθῆ λέγειν δεῖ, διέγνωσαν τὴν μὲν ἡμῶν νίκην, τὴν δὲ τῶν βαρβάρων ἧτταν· ὁ μὲν γὰρ ἀνθρώπινος νοῦς οὐδέν ἐστιν, οἱ δὲ θεοί εἰσιν οἱ κυβερνῶντες πάντα.
Γνῶθι οὖν, ὦ παῖ, τὰ τῶν πατέρων ἔργα καὶ τὴν τόλμαν, καὶ δήλου καὶ σὺ ἀεὶ ἐν παντὶ τῷ βίῳ τὴν αὐτὴν ἀρετὴν, εἰ τοῖς θεοῖς φίλος εἶναι βούλει καὶ τῆς πατρίδος ἄξιος ἐθέλεις γίγνεσθαι.»

## ΟΙ ΠΕΡΣΑΙ ΤΑΣ ΑΘΗΝΑΣ ΑΙΡΟΥΣΙΝ
Οἱ Πέρσαι αἱροῦσιν ἔρημον τὸ ἄστυ, καί τινας εὑρίσκουσι τῶν Ἀθηναίων ἐν τῷ ἱερῷ ὄντας, ταμίᾱς τε τοῦ ἱεροῦ καὶ πένητας ἀνθρώπους, οἳ φραξάμενοι τὴν Ἀκρόπολιν ἠμύνοντο τοὺς προσβάλλοντας. Οἱ δὲ Πέρσαι καθιζόμενοι ἐπὶ τὸν ὄχθον τὸν ἐναντίον τῆς Ἀκροπόλεως, ὃν οἱ Ἀθηναῖοι καλοῦσιν Ἀρειόπαγον, ἐπολιόρκουν.
Οἱ δὲ Ἀθηναῖοι, καίπερ κάκιστα πάσχοντες, οὐκ ἤθελον εἴκειν ἀλλὰ ἠμύνοντο, ὥστε πολὺν χρόνον Ξέρξης ἠπόρει, οὐ δυνάμενος αὐτοὺς ἑλεῖν. Τέλος δὲ οἱ Πέρσαι οὕτως εἶλον· ἀνέβησαν γάρ τινες ὅπου ἀπόκρημνος ἦν ὁ χῶρος καὶ οὐκ ἐφύλαττον οἱ Ἀθηναῖοι ἀλλ’ ἐπίστευον ὡς οὐδεὶς δύναται ταύτῃ ἀναβῆναι. Ὡς δὲ εἶδον αὐτοὺς ταύτῃ ἀναβεβηκότας ἐπὶ τὴν Ἀκρόπολιν, οἱ μὲν ἔῤῥῑπτον ἑαυτοὺς κατὰ τὸ τεῖχος καὶ ἀπέθανον, οἱ δὲ εἰς τὸ ἱερὸν ἔφευγον. Οἱ δὲ Πέρσαι πρῶτον μὲν τοὺς ἱκέτᾱς ἀπέκτειναν, ἔπειτα δὲ τὸ ἱερὸν σῡλήσαντες ἐνέπρησαν πᾶσαν τὴν Ἀκρόπολιν.