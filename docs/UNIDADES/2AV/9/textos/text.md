  - 📁 *1AV/5* → Ο ΔΟΥΛΟΣ ΤΟΝ ΚΥΝΑ ΟΥ ΦΙΛΕΙ, Ο ΑΡΓΟΣ ΤΑ ΠΡΟΒΑΤΑ ΣΩΙΖΕΙ  
  - 📁 *2AV/6* → Ο ΜΥΘΟΣ (α), Ο ΔΙΚΑΙΟΠΟΛΙΣ ΑΓΑΝΑΚΤΕΙ  

## Ο ΔΟΥΛΟΣ ΤΟΝ ΚΥΝΑ ΟΥ ΦΙΛΕΙ
(130) Ἡ μὲν οὖν μήτηρ λέγει· «Τί δέ; Ποῖον μῦτον ἐθέλετε ἀκούειν;» Ὁ δὲ Φίλιππος· «Ἐγὼ μὲν μῦθον περὶ δεινοῦ καὶ μεγάλου θηρίου ἀκούειν ἐθέλω.» Ἡ δὲ Μέλιττα· «Διὰ τί περὶ δεινοῦ καὶ μεγάλου θηρίου; Αιὰ τί οὐ περὶ καλῆς κόρης; Ἆρ’ οὐκ ἐθέλεις σὺ ἡμῖν λέγειν τοιοῦτον μῦθον, ὦ μαμμίᾱ;» Ὁ δὲ παῖς· «Ὑμεῖς μὲν αἱ κόραι οὐκ ἰσχῡραί ἐστε· διὰ τοῦτο οὐκ ἐθέλετε ἀκούειν μύθους περὶ ἀνδρείων ἀνθρώπων. Ἡμεῖς δὲ τὰ ἀνδρεῖα μειράκια οὐ φιλοῦμεν τοὺς περὶ κορών μύθους.»
(142) Ἡ δὲ μήτηρ· «Μὴ βοᾶτε· ὁ γὰρ πάππος καθεύδει. Παρ’ ἐμὲ δὲ ἔλθετε καὶ πρὸς ἐμοὶ καθίζετε· ἐγὼ μὲν γὰρ ὑμῖν καλὸν μῦθον λέγειν μέλλω· ἐν δὲ τῷ μύθῳ καὶ καλὴ γυνὴ ἔνεστιν, καὶ ἀνδρεῖος ἀνήρ, καὶ θηρίον μέγα καὶ δεινόν. Μὴ οὖν θορυβεῖτε ἀλλ’ ἀκούετε.»
(149) Ἐν δὲ τούτῳ ὁ Φίλιππος, «παῦε, ὦ μῆτερ,» φησίν· «ὁ γὰρ Ξανθίᾱς πρὸς ἡμᾶς βαδίζει. Ἀλλὰ τί ποιεῖ ὁ ἄνθρωπος; Λίθους λαμβάνει καὶ τὸν κύνα βάλλει; Ὦ Ζεῦ. Ὦ ἀνόητε, τί ποιεῖς; Μὴ βάλλε τὸν κύνα.» Ὁ δὲ δοῦλος λέγει· «Ἆρ’ ἐμὲ καλεῖς, ὦ παῖ; Ἀλλ’ ἐγὼ τὸν κύνα ἀπ’ ἐμοῦ ἀπελαύνω. Ὁ γὰρ κύων ἀεὶ πρὸς ἐμοὶ μένει καὶ ὑλακτεῖ· εἰ δὲ βαδίζω, ἐμὲ διώκει καὶ ἐπ’ ἐμὲ ὁρμᾷ. Πολλάκις δέ με δάκνειν ἐπιθῡμεῖ. Τί οὖν ποιῶ; Ἐγὼ δὲ αὐτὸν ἀπελαύνειν ἐπιθῡμῶ, τὸν γὰρ κύνα οὐ φιλῶ· σὺ δὲ, ὦ Φίλιππε, μάλα φιλεῖς τὸν κύνα, ἐπεὶ ὁ κύων οὐκ ἀγρίως ἐμπίπτει σοι, οὐδὲ ὁρμᾷ ἐπὶ σέ. Ὁ γὰρ κύων φίλος σοί ἐστιν, καὶ πολλάκις μετὰ σοῦ βαδίζει τε ἀνὰ τὸ ὄρος, καὶ μετὰ σοῦ φυλάττει τὰ πρόβατα· ἐμὲ δὲ οὐ φιλεῖ ὁ κύων, οὐδὲ ἐγὼ τὸν κύνα φιλῶ. Κάλει οὖν τὸν κύνα πρὸς σέ.» Ὁ οὖν Φίλιππος τὸν Ἄργον καλεῖ· «Ἄργε, δεῦρ’ ἐλθέ, πρὸς ἡμᾶς. Κάθιζε ἐνταῦθα μεθ’ ἡμῶν. Ἡμεῖς μὲν γὰρ φιλοῦμέν σε, ὁ δὲ δοῦλος οὐ φιλεῖ. Μὴ οὖν ἀποχώρει ἀφ’ ἡμῶν, ἀλλ’ ἄκουε καὶ σὺ τὸν μῦθον. Ἡ γὰρ μήτηρ ἡμᾶς μάλα φιλεῖ, καὶ ἀεὶ καλοὺς μύθους ἡμῖν λέγειν βούλεται. Ἆρ’ οὐ φιλεῖς ἡμᾶς, ὦ μῆτερ;» «Μάλιστά γε, ἐγὼ ὑμᾶς μάλα φιλῶ. Ἀλλὰ νῦν σῑγᾶτε, καὶ ἀκούετε τὸν μῦθον. Ὁ γὰρ μῦθός ἐστι περὶ τοῦ Μίνωος.»

## Ο ΑΡΓΟΣ ΤΑ ΠΡΟΒΑΤΑ ΣΩΙΖΕΙ
Ὅ τε Φίλιππος καὶ ὁ πατὴρ βραδέως βαδίζουσιν ἀνὰ τὴν ὁδὸν· ζητοῦσιν γὰρ τὰ πρόβατα. Ἐπεὶ δὲ εἰς ἄκρον τὸ ὄρος ἥκουσιν, τὰ πρόβατα ὁρῶσιν· μένει γὰρ πρὸς τῇ ὁδῷ καὶ πολὺν θόρυβον ποιεῖ. Ὁ οὖν Δικαιόπολις, «τί πάσχει τὰ πρόβατα;» φησίν· «Σπεῦδε κατὰ τὴν ὁδόν, ὦ παῖ, καὶ γίγνωσκε διὰ τί τοσοῦτον θόρυβον ποιεῖ.» Ὁ οὖν Φίλιππος σπεύδει κατὰ τὴν ὁδόν. Ἐπεὶ δὲ τοῖς προβάτοις προσχωρεῖ, μέγαν λύκον ὁρᾷ· τὸν οὖν πατέρα καλεῖ καὶ βοᾷ· «Ἐλθὲ δεῦρο, ὦ πάτερ, καὶ βοήθει· μέγας γὰρ λύκος πάρεστι καὶ μέλλει τοῖς προβάτοις ἐμπίπτειν.»
Ὁ οὖν Δικαιόπολις τὸν κύνα λύει καί, «ἴθι δή, Ἄργε,» φησίν· «τὸν λύκον δίωκε· σὺ δέ, ὦ παῖ, μένε ἐνταῦθα.» Ὁ μὲν οὖν Φίλιππος μένει πρὸς τῇ ὁδῷ, ὁ δὲ Ἄργος ὑλακτεῖ καὶ οὕτως ἀγρίως ὁρμᾷ ἐπὶ τὸν λύκον ὥστε ὁ λύκος ἀποφεύγει. Ὁ δὲ Φίλιππος καὶ ὁ πατὴρ τρέχουσι μετ’ αὐτοὺς καὶ βοῶσι καὶ λίθους βάλλουσιν. Ἐνταῦθα δὴ τὸν κύνα καλοῦσι καὶ τὰ πρόβατα οἴκαδε ἐλαύνουσιν.

## Ο ΜΥΘΟΣ (α)
«Ὁ Μίνως οἰκεῖ ἐν τῇ Κρήτῃ· βασιλεὺς δέ ἐστι τῆς νήσου. Καὶ ἐν τῇ τοῦ Μίνωος οἰκίᾳ ἐστὶν ὁ λαβύρινθος· ἐκεῖ δ’ οἰκεῖ ὁ Μῑνώταυρος, θηρίον τι δεινόν, τὸ μὲν ἥμισυ ἄνθρωπος, τὸ δ’ ἥμισυ ταῦρος. Ὁ δὲ Μῑνώταυρος ἐσθίει ἀνθρώπους. Ὁ οὖν Μίνως ἀναγκάζει τοὺς Ἀθηναίους ἑπτά τε νεᾱνίᾱς πέμπειν καὶ ἑπτὰ παρθένους κατ’ ἔτος πρὸς τὴν Κρήτην καὶ παρέχει αὐτοὺς τῷ Μῑνωταύρῳ ἐσθίειν.
Ἐν δὲ ταῖς Ἀθήναις βασιλεύει ὁ Αἰγεύς· ἔστι δὲ αὐτῷ παῖς τις ὀνόματι Θησεύς. Ὁ δὲ ἐπεὶ πρῶτον ἡβᾷ, τοὺς ἑταίρους οἰκτίρει καὶ βούλεται βοηθεῖν αὐτοῖς. Προσχωρεῖ οὖν τῷ πατρὶ καί, «πάππα φίλε,» φησίν, «τοὺς ἑταίρους οἰκτίρω καὶ βούλομαι σῴζειν. Πέμπε με οὖν μετὰ τῶν ἑταίρων πρὸς τὴν Κρήτην.» Ὁ δ’ Αἰγεὺς μάλιστα φοβεῖται ἀλλ’ ὅμως πείθεται αὐτῷ.
Ὁ οὖν Θησεὺς εἰς τὴν ναῦν εἰσβαίνει μετὰ τῶν ἑταίρων καὶ πλεῖ πρὸς τὴν Κρήτην. Ἐπεὶ δὲ εἰς τὴν νῆσον ἀφικνοῦνται, ὅ τε βασιλεὺς καὶ ἡ βασίλεια καὶ ἡ θυγάτηρ αὐτῶν, ὀνόματι Ἀριάδνη, δέχονται αὐτοὺς καὶ ἄγουσι πρὸς τὴν Κνωσσόν (οὕτω γὰρ τὴν τοῦ Μίνωος πόλιν ὀνομάζουσιν) καὶ φυλάττουσιν ἐν τῷ δεσμωτηρίῳ.
Ἡ δ’ Ἀριάδνη, ἐπεὶ πρῶτον ὁρᾷ τὸν Θησέᾱ, ἐρᾷ αὐτοῦ καὶ βούλεται σῴζειν. Ἐπεὶ οὖν νύξ γίγνεται, σπεύδει πρὸς τὸ δεσμωτήριον καὶ τὸν Θησέᾱ καλεῖ καί, «σίγᾱ, ὦ Θησεῦ,» φησίν· «ἐγώ, Ἀριάδνη, πάρειμι. Ἐρῶ σου καὶ βούλομαι σῴζειν. Ἰδού, παρέχω γάρ σοι τοῦτο τὸ ξίφος καὶ τοῦτο τὸ λίνον. Μὴ οὖν φοβοῦ ἀλλὰ ἀνδρείως εἴσβαινε εἰς τὸν λαβύρινθον καὶ ἀπόκτεινε τὸν Μῑνώταυρον. Ἔπειτα δὲ ἔκφευγε μετὰ τῶν ἑταίρων καὶ σπεῦδε πρὸς τὴν ναῦν. Ἐγὼ γὰρ ἐν νῷ ἔχω πρὸς τῇ νηῒ μένειν· βούλομαι γὰρ ἀπὸ τῆς Κρήτης ἀποφεύγειν καὶ μετὰ σοῦ πρὸς τὰς Ἀθήνᾱς πλεῖν.» Οὕτω λέγει καὶ ταχέως ἀπέρχεται πρὸς τὴν πόλιν. Ὁ δὲ Θησεὺς μάλα μὲν θαυμάζει, δέχεται δὲ τὸ ξίφος καὶ μένει τὴν ἡμέρᾱν.»

## Ο ΔΙΚΑΙΟΠΟΛΙΣ ΑΓΑΝΑΚΤΕΙ
Ἡ μὲν οὖν μήτηρ ὀλίγον χρόνον σῑγᾷ καὶ πρὸς τοὺς παῖδος βλέπει. Ἡ δὲ Μέλιττα, «τί δέ, ὦ μῆτερ;» φησίν, «τί σῑγᾷς; Τί ἔπειτα γίγνεται; Ἀκούειν γὰρ βούλομαι τὸν μῦθον. Ἆρ’ οὐ βούλει καὶ σὺ τὸν μῦθον ἀκούειν, ὦ Φίλιππε;» «Μάλιστά γε· βούλομαι γὰρ γιγνώσκειν τί ποιεῖ ὁ Θησεύς. Ὦ μῆτερ, ὡς καλός ἐστιν ὁ μῦθος…»
Ἐν δὲ τούτῳ οἱ παῖδες τόν τε Ξανθίᾱν ὁρῶσι καὶ τὸν Δικαιόπολιν· ὁ μὲν γὰρ Ξανθίᾱς τρέχει πρὸς τὴν οἰκίᾱν, ὁ δὲ Δικαιόπολις διώκει αὐτὸν καὶ μέγα βοᾷ καί, «ποῖ φεύγεις, ὦ κατάρᾱτε,» φησίν· «διὰ τί οὐκ ἐν τῷ ἀγρῷ μένεις καὶ συλλαμβάνεις; Ἆρα ἤδη καθεύδειν βούλει; Τί οὐ πείθῃ μοι; Ἰδού, δέχου τὸ σπέρμα καὶ ἕπου μοι πρὸς τοὺς ἀγρούς, καὶ ἐργάζου.»
Ὁ δὲ Ξανθίᾱς· «Ἤδη πολὺν χρόνον ἐν τῷ ἀγρῷ πονῶ. Ἤδη μεσημβρίᾱ ἐστίν. Φλέγει δὲ ὁ ἥλιος, καὶ ἐγὼ μάλα κάμνω· βούλομαι οὖν ὀλίγον χρόνον ἡσυχάζειν.» Ὁ δὲ Δικαιόπολις, «οὐ δυνατόν ἐστιν ἡσυχάζειν,» φησίν· «μακρὸς γάρ ἐστιν ὁ πόνος. Ἰδού, ἆρα ὁρᾷς ταύτην τὴν βακτηρίᾱν; Ἆρα οὐ φοβῇ;» Ὁ δὲ Ξανθίᾱς· «Μάλιστά γε· τήν τε βακτηρίᾱν ὁρῶ καὶ μάλα φοβοῦμαι. Ὁ δὲ ἥλιος κατατρίβει με καὶ οὐ δυνατόν ἐστιν ἐν μεσημβρίᾳ ἐργάζεσθαι.
Ὁ δὲ Φίλιππος· «Διὰ τί ἀεὶ οὕτω βοῶσιν; Εἰ μὴ γὰρ σῑγῶσιν οἱ ἄνθρωποι, οὐ δυνατόν ἐστιν ἀκούειν τὸν μῦθον. Ἡμεῖς δὲ βουλόμεθα γιγνώσκειν τί γίγνεται, καὶ τί ποιεῖ ὁ Θησεύς.»
Ἡ δὲ Μυῤῥίνη πρὸς τὸν ἄνδρα· «Μὴ οὕτω βόᾱ, ὦ ἄνερ· ὁ μὲν γὰρ πάππος μάλα κάμνει· καθεύδει οὖν καὶ οὐ βούλεται ἐγείρεσθαι· οἱ δὲ παῖδες τὸν μῦθον ἀκούειν βούλονται, καὶ οὐ δυνατόν ἐστι τὸν μῦθον ἀκούειν, εἰ μὴ ὀλίγον χρόνον σῑγᾶτε.» Ὁ δὲ Φίλιππος, «ναί, ὦ παππίᾱ,» φησίν, «ἡ μήτηρ ἀληθῆ λέγει. Ἡμεῖς γὰρ τὸν μῦθον τὸν περὶ τοῦ Μῑνωταύρου ἀκούειν βουλόμεθα. Μὴ οὖν οὕτω βόᾱ μηδὲ χαλεπὸς ἴσθι· ὁ μὲν γὰρ δούλος ἀργός ἐστιν, σὺ δὲ οὐκ ἀγνοεῖς τὸν τρόπον αὐτοῦ. Ἔᾱ οὖν αὐτὸν ἡσυχάζειν ὀλίγον χρόνον. Σὺ δὲ αὐτὸς κάθιζε ἐν τῇ σκιᾷ καὶ ἡσύχαζε.»
Ὁ μὲν οὖν Δικαιόπολις σῑγᾷ καὶ καθίζει ἐν τῇ σκιᾷ, ὁ δὲ Ξανθίᾱς καὶ αὐτὸς καθίζει καὶ δι’ ὀλίγου καθεύδει· τὸν μὲν γὰρ Δικαιόπολιν φοβεῖται, μάλα δὲ κάμνει.
Ὁ μὲν οὖν Φίλιππος, «ὦ μῆτερ,» φησίν, «τί οὐ λέγεις τῷ πατρὶ περὶ τοῦ λύκου;» Ἡ δὲ Μυῤῥίνη· «Οὐδαμῶς, ὦ Φίλιππε· νῦν γὰρ μάλα κάμνει καὶ ἀγανακτεῖ· βούλομαι δὲ πάντα αὐτῷ λέγειν οἴκοι μετὰ τὰ ἔργα. Ἆρα οὖν βούλεσθε νῦν ἀκούειν τὸν μῦθον, ὦ παῖδες;» Ὁ δὲ Φίλιππος· «Μάλιστά γε, ὦ μῆτερ, βουλόμεθα ἀκούειν. Εἰπὲ οὖν· τί γίγνεται ἐπεὶ ἀνατέλλει ὁ ἥλιος;»
