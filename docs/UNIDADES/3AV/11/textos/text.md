  - 📁 *2AV/7* → Ο ΚΥΚΛΩΨ (β), ΤΟ ΤΟΥ ΜΥΘΟΥ ΤΕΛΟΣ, Ο ΤΟΥ ΘΗΣΕΩΣ ΠΑΤΗΡ ΑΠΟΘΝΗΙΣΚΕΙ  
  - 📁 *2AV/10* → ΟΙ ΑΓΑΘΟΙ ΠΟΛΙΤΑΙ 

## Ο ΚΥΚΛΩΨ (β)
«Δι’ ὀλίγου δὲ ψόφον μέγιστον ἀκούουσι καὶ εἰσέρχεται γίγᾱς φοβερός· δεινὸς γάρ ἐστιν· εἷς ὀφθαλμὸς ἐν μέσῳ τῷ μετώπῳ ἔνεστιν. Ὅ τ’ οὖν Ὀδυσσεὺς καὶ οἱ ἑταῖροι μάλιστα φοβοῦνται καὶ εἰς τὸν τοῦ ἄντρου μυχὸν φεύγουσιν. Ὁ δὲ γίγᾱς πρῶτον μὲν τὰ ποίμνια (τὰ πρόβατα καὶ τὰς αἶγας) εἰς τὸ ἄντρον εἰσελαύνει, ἐπεὶ δὲ πάντα ἔνδον ἐστίν, λίθον μέγιστον αἴρει καὶ εἰς τὴν τοῦ ἄντρου εἴσοδον βάλλει. Ἐνταῦθα δὴ πρῶτον μὲν τὰ ποίμνια ἀμέλγει, ἔπειτα δὲ πῦρ καίει. Οὕτω δὴ τόν τ’ Ὀδυσσέᾱ καὶ τοὺς ἑταίρους ὁρᾷ καί, “ὦ ξένοι,” βοᾷ, “τίνες ἐστὲ καὶ πόθεν πλεῖτε;”
Ὁ δ’ Ὀδυσσεύς, “ἡμεῖς Ἀχαιοί ἐσμεν,” φησίν, “καὶ ἀπὸ τῆς Τροίᾱς οἴκαδε πλέομεν. Χειμὼν δὲ ἡμᾶς ἐνθάδε ἐλαύνει.”
Ὁ δὲ Κύκλωψ οὐδὲν ἀποκρίνεται ἀλλὰ ὁρμᾶται ἐπὶ τοὺς Ἀχαιούς· τῶν ἑταίρων δὲ δύο ἁρπάζει καὶ κόπτει πρὸς τὴν γῆν· ὁ δὲ ἐγκέφαλος ἐκρεῖ καὶ δεύει τὴν γῆν.»
Ἡ δὲ Μέλιττα, «παῦε, ὦ Φίλιππε,» φησίν, «παῦε· δεινὸς γάρ ἐστιν ὁ μῦθος. Ἀλλ’ εἰπέ μοι, πῶς ἐκφεύγει ὁ Ὀδυσσεύς; Ἆρα πάντας τοὺς ἑταίρους ἀποκτείνει ὁ Κύκλωψ;»
Ὁ δὲ Φίλιππος, «οὐδαμῶς,» φησίν· «Οὐ πάντας ἀποκτείνει ὁ Κύκλωψ. Ὁ γὰρ Ὀδυσσεύς ἐστιν ἀνὴρ πολύμητις. Πρώτον μὲν οὖν πολὺν οἶνον τῷ Κύκλωπι παρέχει, ὥστε δι’ ὀλίγου μάλα μεθύει. Ἐπεὶ δὲ καθεύδει ὁ Κύκλωψ, ῥόπαλον μέγιστον ὁ Ὀδυσσεὺς εὑρίσκει καὶ τοὺς ἑταίρους κελεύει θερμαίνειν αὐτὸ ἐν τῷ πυρί. Ἐπεὶ δὲ μέλλει ἅψεσθαι τὸ ῥόπαλον, ὁ Ὀδυσσεὺς αἴρει αὐτὸ ἐκ τοῦ πυρὸς καὶ ἐλαύνει εἰς τὸν ἕνα ὀφθαλμὸν τοῦ Κύκλωπος.
Ὁ δὲ ἀναπηδᾷ καὶ δεινῶς κλάζει. Ὁ δὲ Ὀδυσσεὺς καὶ οἱ ἑταῖροι εἰς τὸν τοῦ ἄντρου μυχὸν φεύγουσιν. Ὁ δὲ Κύκλωψ οὐ δύναται αὐτοὺς ὁρᾶν. Τυφλὸς γάρ ἐστιν.»
Ἡ δὲ Μέλιττα· «Ὡς σοφός ἐστιν ὁ Ὀδυσσεύς. Ἀλλὰ πῶς ἐκφεύγουσιν ἐκ τοῦ ἄντρου;»
Ὁ δὲ Φίλιππος· «Τῇ ὑστεραίᾳ, ἐπεὶ πρῶτον ἀνατέλλει ὁ ἥλιος, ὁ Κύκλωψ τὸν λίθον ἐξαίρει ἐκ τῆς τοῦ ἄντρου εἰσόδου καὶ πάντα τά τε πρόβατα καὶ τὰς αἶγας ἐκπέμπει. Ὁ οὖν Ὀδυσσεὺς τοὺς ἑταίρους κρύπτει ὑπὸ τὰ πρόβατα. Οὕτω δὴ ὁ Κύκλωψ ἐκπέμπει τοὺς Ἀχαιοὺς μετὰ τῶν προβάτων, οἱ δὲ τὰ πρόβατα πρὸς τὴν ναῦν ἐλαύνουσι καὶ ἀποπλέουσιν.»


## ΤΟ ΤΟΥ ΜΥΘΟΥ ΤΕΛΟΣ
Ἐπεὶ δὲ ὁ Φίλιππος περαίνει τὸν μῦθον, ἡ Μέλιττα, «τί δὲ μετὰ ταῦτα γίγνεται,» φησίν, «τῷ Ὀδυσσεῖ καὶ τοῖς ἑταίροις αὐτοῦ; Εἰς τίνα νῆσον ἔπειτα πλέουσιν; Ἆρα εἰς τὴν πατρίδα ἀφικνοῦνται; Τίνες τῶν ἑταίρων σῴζονται ἐκ τῆς θαλάττης; Μὴ παύου, ὦ Φίλιππε, ἀλλ’ εἰπέ μοι πάντα τὸν μῦθον τὸν περὶ τοῦ Ὀδυσσέως.»
Ὁ δὲ Φίλιππος· «Οὐκ ἀφικνοῦνται εἰς τὴν ἑαυτῶν πατρίδα, ἐπεὶ ὁ τοῦ Κύκλωπος πατὴρ ἐχθρος αὐτοῖς γίγνεται, καὶ οὐκ ἐᾷ αὐτοὺς οἴκαδε ἐπανιέναι κατὰ θάλατταν, οὐδὲ ὁ Ὀδυσσεὺς δυνατός ἐστιν αὐτοὺς σῴζειν ἐκ τῆς θαλάττης εἰς τὸν λιμένα.»
Ἡ δὲ Μέλιττα· «Τί λέγεις; Τίνος ἐστὶν υἱὸς ὁ Κύκλωψ;» Ὁ δὲ Φίλιππος· «Τοῦ Ποσειδῶνος, τοῦ τῆς θαλάττης θεοῦ. Ὁ γὰρ Ὀδυσσεὺς ἀπὸ τοῦ τῆς νήσου αἰγιαλοῦ ἀποπλεῖ, ἀλλ’ ἐκ μέσης τῆς θαλάττης οὕτω βοᾷ· “Ὦ Κύκλωψ, δεινὸς μὲν εἶ σύ, ἐγὼ δὲ ἀνδρεῖος καὶ ἰσχῡρός εἰμι. Διὰ τί οὐ καλῶς δέχῃ τοὺς ξένους εἰς τὴν οἰκίᾱν σου; Ἆρ’ ἀγνοεῖς ὅτι ὁ Ζεὺς τοὺς ξένους ἀεὶ σῴζει; Νῦν δὲ οὐκέτι τὸν ὀφθαλμὸν ἐν μέσῳ τῷ μετώπῳ ἔχεις. Ἐγὼ δὲ αἴτιός εἰμι, καὶ τὸ ὄνομά μου Ὀδυσσεύς ἐστιν· Ὀδυσσεύς εἰμι πολύμητις, υἱὸς τοῦ Λᾱέρτου, καὶ ἐν τῇ Ἰθάκῃ οἰκίᾱν ἔχω.” Ὁ δὲ Κύκλωψ μέγαν λίθον ἐκ τοῦ ὄρους αἴρει, καὶ βάλλει αὐτὸν εἰς τὴν τοῦ Ὀδυσσέως ναῦν. Ὁ μὲν οὖν λίθος τῇ θαλάττῃ ἐμπίπτει, ὁ δὲ Ὀδυσσεὺς καὶ οἱ ἑταῖροι ἀποφεύγουσιν.
Ἀλλ’ ὁ Κύκλωψ τὸν Ποσειδῶνα τὸν ἑαυτοῦ πατέρα καλεῖ, καὶ λέγει· “Ὦ Πόσειδον πάτερ, ὦ δέσποτα καὶ βασιλεῦ τῆς θαλάττης, ὅρᾱ τί πάσχω ὑπὸ τοῦ Ὀδυσσέως· βοήθει μοι, καὶ μὴ ἔᾱ αὐτὸν οἴκαδε ἐπανιέναι. Εἰ δὲ μὴ τοῦτο δυνατόν ἐστιν, ἀπόκτεινε πάντας τοὺς ἑταίρους αὐτοῦ.”» Ἡ δὲ Μέλιττα· «Τί δὴ γίγνεται; Ἆρα ὁ Ποσειδῶν χειμῶνα ποιεῖ ἐν τῇ θαλάττῃ; Ἆρα ὁ Ὀδυσσεὺς σῴζεται ἐκ τοῦ χειμῶνος; Ἆρα ἐν τῷ χειμῶνι οἱ ἑταῖροι αὐτοῦ ἀποθνῄσκουσιν; Ἆρα σῶοί εἰσι πάντες ἐπεὶ ὁ χειμὼν παύεται; Εἰπέ μοι, ὦ Φίλιππε, εἰπέ μοι, καὶ μὴ παύου.»
Ὁ δὲ Φίλιππος· «Ὦ Μέλιττα, μὴ θόρουβον ποίει ἀλλ’ ἄκουε τὸ τοῦ μύθου τέλος· ἐγὼ μὲν γὰρ τὸν μῦθον λέγειν βούλομαι, σὺ δὲ σίγᾱ, καὶ ἄκουέ μου.»
Ἡ μὲν οὖν Μέλιττα σῑγᾷ, ὁ δὲ Φίλιππος, «ὁ Ὀδυσσεύς,» φησίν, «καὶ οἱ ἑταῖροι αὐτοῦ πολλὰ καὶ δεινὰ πάσχουσιν, πολλάκις χειμῶνας ὑπέχουσιν, καὶ οἱ μὲν σῴζονται, οἱ δὲ ἐν τῇ θαλάττῃ ἀποθνῄσκουσιν. Τέλος δὲ ἀφικνοῦνται εἰς τὴν Αἰόλου νῆσον.»
Ἡ δὲ Μέλιττα, «τίς ἐστιν,» φησίν, «Αἴολος;» Ὁ δὲ Φίλιππος, «ὁ Αἴολος,» φησίν, «βασιλεύς ἐστι τῶν ἀνέμων καὶ τῶν χειμώνων· ἔν τινι νήσῳ οἰκεῖ μετὰ πολλῶν υἱῶν καὶ θυγατέρων, καὶ ἐν τῇ οἰκίᾳ ἀεὶ δειπνοῦσιν. Ὁ μὲν Αἴολος καλῶς δέχετια τοὺς ξένους, καὶ πολὺν χρόνον ὅ τε Ὀδυσσεὺς καὶ οἱ ἑταῖροι μένουσιν ἐν τῇ οἰκίᾳ αὐτοῦ. Τέλος δὲ ὁ Ὀδυσσεὺς εἰς τὴν πατρίδα ἐπανιέναι βούλεται καὶ ἀπὸ τοῦ λιμένος τοῦ Αἰόλου ἀποπλεῖν. Παρὰ δὲ τοῦ Αἰόλου ἀσκόν τινα δέχεται. Ὁ δὲ Αἴολος, “ἐν τούτῳ τῷ ἀσκῷ,” φησίν, “πάντες τε οἱ ἄνεμοι καὶ πάντες οἱ χειμῶνες ἔνεισιν· μὴ οὖν λῦε αὐτόν, εἰ μὴ βούλει χειμῶνας ὑπέχειν καὶ πολλὰ καὶ δεινὰ πάσχειν.” Ὁ μὲν οὖν Ὀδυσσεὺς καὶ οἱ ἑταῖροι αὐτοῦ ἀποπλέουσιν ἀπὸ τῆς τοῦ Αἰόλου νήσου. Πολλὰς μὲν οὖν ἡμέρᾱς οἴκαδε πλέουσιν, ἀεὶ δὲ εὐδίᾱ ἐστίν, ἐπεὶ πάντες θ’ οἱ ἄνεμοι καὶ πάντες οἱ χειμῶνες ἐν τῷ ἀκσῷ ἔνεισιν.»
Ἡ δὲ Μέλιττα, «ἀλλὰ διὰ τί,» φησίν, «ὁ Ὀδυσσεὺς καὶ οἱ ἑταῖροι αὐτοῦ οὕτω τοὺς χειμῶνας φοβοῦνται; Ἆρα οὐ δυνατόν ἐστιν ἐν τοῖς χειμῶσι καταφεύγειν εἰς τοὺς λιμένας; Αἱ μὲν γὰρ νῆες αἱ τῶν Ἀθηναίων ἐν τοῖς χειμῶσι μένουσιν ἐν τῷ Πειραιεῖ καὶ ἐν ἄλλοις τισὶ λιμέσιν· οὕτω γὰρ ἀπὸ τῶν χειμώνων σῴζονται.»
Ὁ δὲ Φίλιππος· «Ἀλλὰ τί λέγεις, ὦ ἀνόητε κόρη; Οὐκ ἀεὶ δυνατόν ἐστιν ἐν τοῖς λιμέσι μένειν· πολλάκις γὰρ αἱ νῆες ἤδη κατὰ θάλαττάν εἰσιν ὅτε οἱ χειμῶνες γίγνονται, καὶ μακράν εἰσι πάντες οἱ λιμένες· οὐκ οὖν δυνατόν ἐστιν εἰς τοὺς λιμένας καταφεύγειν.»
Ἡ δὲ Μέλιττα· «Ἀλλὰ εἰ μὴ οἱ ἄνεμοι ἐξέρχονται ἐκ τοῦ ἀσκοῦ, πῶς οὐκ ἀφικνοῦνται ὁ Ὀδυσσεὺς καὶ οἱ ἑταῖροι εἰς τὸν λιμένα τὸν τῆς πατρίδος αὐτῶν;»
Ὁ δὲ Φίλιππος· «Ἄκουε δή· ὁ μὲν Ὀδυσσεὺς καθεύδει, μάλα γὰρ κάμνει· οἱ δὲ ἑταῖροι αὐτοῦ ἀγνοοῦσι τί ἐν τῷ ἀσκῷ ἔνεστιν. Οὕτως οὖν αὐτῶν τις λέγει τοῖς ἄλλοις· “Τί οὐ λύομεν ἡμεῖς τοῦτον τὸν ἀσκόν; Ἀφικνούμεθα γὰρ εἰς τὸν τῆς πατρίδος λιμένα, ἀλλ’ οὐδὲν ταῖς γυναιξίν, οὐδὲν τοῖς υἱοῖς φέρομεν. Ὁ δὲ Ὀδυσσεὺς ἐν τούτῳ τῷ ἀσκῷ κρύπτει πολλοὺς θησαυρούς.” Οἱ δὲ ἄλλοι αὐτῷ πείθονται καὶ τὸν ἀσκὸν λύουσιν. Ὦ ἀνόητοι· οἱ γὰρ ἄνεμοι πάντες ἐξέρχονται ἐκ τοῦ ἀσκοῦ, χειμών τε μέγας γίγνεται ἐν τῇ θαλάττῃ καὶ τὴν ναῦν ἀπὸ τῆς πατρίδος ἀποφέρει· ὁ μὲν οὖν Ὀδυσσεὺς ἐγείρεται καὶ ἐπαίρει ἑαυτόν, οἱ δὲ ἑταῖροι στενάζουσι καὶ βοῶσιν.»
Ἡ δὲ Μέλιττα· «Σώφρων μέν ἐστιν ὁ Ὀδυσσεύς, οὐ σώφρονες δὲ οἱ ἑταῖροι αὐτοῦ, καὶ διὰ τοῦτο κακῶς ἀποθνῄσκουσιν· οἱ γὰρ θεοὶ τὸν σώφρονα ἄνδρα ἀεὶ σῴζουσιν, τοὺς δὲ μὴ σώφρονας τῶν ἀνθρώπων οὐ φιλοῦσιν. Διὰ τοῦτο ἀεὶ ἡ μήτηρ φησὶν ὅτι ἐμὸν ἔργον ἐστὶ σωφρονεῖν.»
Ὁ δὲ Φίλιππος, «ναὶ μὰ Δία, ὦ Μέλιττα,» φησίν, «καὶ γὰρ ἐμοὶ ὁ πατὴρ οὕτω λέγει. Ἀλλ’ ἔργον ἐστὶ τῶν σοφρόνων ἀνθρώπων τοὺς θεοὺς τῑμᾶν, καὶ τοῖς ἡγεμόσι πείθεσθαι. Οἱ γὰρ θεοὶ τοῖς σώφροσιν ἀνθρώποις ἀγαθοί εἰσιν· ἀεὶ γὰρ τῷ σώφρονι ἀνθρώπῳ βοηθοῦσιν, καὶ πάρεισιν αὐτῷ ἐν τοῖς κινδύνοις. Ἀπὸ δὲ τοῦ σώφρονος ἀνθρώπου οὐκ ἀπέρχονται οἱ θεοί, ἐπεὶ σώφρονά ἐστι καὶ τὰ ἔργα αὐτοῦ, οἱ δὲ θεοὶ τὸ σῶφρον ἔργον ἀεὶ φιλοῦσιν.»
Ἡ δὲ Μέλιττα, «ἄφρονες δέ,» φησίν, «οἱ τοῦ Ὀδυσσέως ἑταῖροί εἰσιν. Ἆρα πάντες ἐν τῷ χειμῶνι ἀποθνῄσκουσιν;»
«Οὐδαμῶς,» ἀποκρίνεται ὁ Φίλιππος, «ἀλλὰ πολλοὶ σῴζονται. Πολλὰ δὲ καὶ δεινὰ ἐν τῇ θαλάττῃ πάσχουσιν. Τέλος δὲ ὁ Ζεὺς αὐτοὺς ἀποκτείνει πάντας, ἐπεὶ τὰς τοῦ Ἡλίου βοῦς σφάττουσι καὶ κατεσθίουσιν· ὁ δὲ Ὀδυσσεὺς οὐκ ἐσθίει, ἐπεὶ σώφρων ἐστὶν ἀνήρ, καὶ οὐκ ἀγνοεῖ ὅτι αἱ βόες τοῦ Ἡλίου εἰσίν. Οἱ μὲν οὖν ἑταῖροι πάντες κακῶς ἀποθνῄσκουσιν, μόνος δὲ ὁ Ὀδυσσεὺς σῴζεται. Ἄλλα δὲ πολλὰ καὶ δεινὰ πάσχει, ἐπεὶ ἐχθρὸς αὐτῷ ἐστιν ὁ Ποσειδῶν· τέλος δὲ εἰς τὴν πατρίδα ἀφικνεῖται, πρὸς τὴν γυναῖκα καὶ τὸν παῖδα.»

## Ο ΤΟΥ ΘΗΣΕΩΣ ΠΑΤΗΡ ΑΠΟΘΝΗΙΣΚΕΙ
Ἐπεὶ δὲ ὁ Θησεὺς πρὸς τὴν Κρήτην μέλλει ἀποπλεῖν, ὁ πατὴρ αὐτῷ λέγει· «Ἐγὼ μάλιστα φοβοῦμαι ὑπὲρ σοῦ, ὦ παῖ· ὅμως δὲ ἴθι εἰς τὴν Κρήτην καὶ τόν τε Μῑνώταυρον ἀπόκτεινε καὶ σῷζε τοὺς ἑταίρους· ἔπειτα δὲ οἴκαδε σπεῦδε. Ἐγὼ δέ, ἕως ἂν ἄπῃς, καθ’ ἡμέρᾱν ἀναβήσομαι ἐπὶ ἄκρᾱν τὴν ἀκτὴν, βουλόμενος ὁρᾶν τὴν σὴν ναῦν. Ἀλλ’ ἄκουέ μου ἡ γὰρ ναῦς ἔχει τὰ ἱστία μέλανα· σὺ δέ, ἐὰν τόν τε Μῑνώταυρον ἀποκτείνῃς καὶ τοὺς ἑταίρους σώσῃς, οἴκαδε σπεῦδε, καὶ ἐπειδὰν ταῖς Ἀθήναις προσχωρῇς, στέλλε μὲν τὰ μέλανα ἱστία, αἶρε δὲ τὰ ἱστία λευκα. Οὕτω γὰρ γνώσομαι ὅτι σῶοί ἐστε.»
Ὁ οὖν Θησεὺς λέγει ὅτι τῷ πατρὶ ἐν νῷ ἔχει πείθεσθαι καὶ πρὸς τὴν Κρήτην ἀποπλεῖ. Ὁ δ’ Αἰγεὺς καθ’ ἡμέρᾱν ἐπὶ ἄκρᾱν τὴν ἀκτὴν ἀναβαίνει καὶ πρὸς τὴν θάλατταν βλέπει.
Ἐπεὶ δὲ ὁ Θησεὺς τὴν Ἀριάδνην ἐν τῇ Νάξῳ λείπει καὶ οἴκαδε σπεύδει, λανθάνεται τῶν τοῦ πατρὸς λόγων, καὶ οὐ στέλλει τὰ μέλανα ἱστία. Ὁ οὖν Αἰγεὺς τὴν μὲν ναῦν γιγνώσκει, ὁρᾷ δὲ ὅτι ἔχει τὰ μέλανα ἱστία. Μάλιστα οὖν φοβεῖται ὑπὲρ τοῦ Θησέως. Μέγα μὲν βοᾷ, ῥίπτει δὲ ἑαυτὸν ἀπὸ τῆς ἀκτῆς εἰς τὴν θάλατταν καὶ οὕτως ἀποθνῄσκει. Διὰ τοῦτο οὖν ὄνομα τῇ θαλάττῃ ἐστὶν Αἰγαῖος πόντος.

## ΟΙ ΑΓΑΘΟΙ ΠΟΛΙΤΑΙ
Πολὺς δέ ἐστι θόρυβος ἐν ἄστει. Οὐ γὰρ παύονται πολλοὶ ἄνθρωποι, ἄνδρες καὶ γυναῖκες, παῖδες, πολῖται τε καὶ ξένοι, πορευόμενοι εἰς ἄστυ ἔκ τε τῶν ἀγρῶν καὶ ἐκ τοῦ Πειραιῶς. Πολλοὶ δὲ γεωργοὶ ἤδη ἐξ ἄστεως ἀποχωροῦσιν, εἰς τοὺς κλήρους ἐπανιέναι βουλόμενοι. Ὅτε γὰρ αἱ ἑορταὶ ἐν ταῖς Ἀθήναις καὶ ἐν ἄλλοις ἄστεσι γίγνονται, ἀεὶ οἱ ἄγροικοι σπεύδουσιν εἰς τὰ ἄστη, τοὺς χοροὺς θεᾶσθαι καὶ κωμάζειν βουλόμενοι. Μετ’ οὐ πολὺν δὲ χρόνον πόθος αὐτοὺς λαμβάνει τοῦ ἀγροίκου βίου, καὶ ἐκ τῶν ἄστεων ἐπανέρχονται εἰς τοὺς ἀγρούς. Οὐδεὶς γὰρ ἄγροικος τὰ ἄστη φιλεῖ. Ἡσυχίᾱν γὰρ οἱ ἐν τοῖς ἀγροῖς οἰκοῦντες μάλα φιλοῦσιν, ἐν δὲ τοῖς ἄστεσι πολὺς θόρυβός ἐστιν. «Ὦ πόλι, πόλι,» στενάζει ὁ Δικαιόπολις, «ἀποβλέπω εἰς τὸν ἀγρόν, ἡσυχίᾱς ἐρῶν, μῑσῶν μὲν ἄστυ, τὸν δ’ ἐμὸν κλῆρον ποθῶν. Πάντες γὰρ οἱ ἐν τῷ ἄστει οἰκοῦντες φαίνονταί μοι κακοί. Εἰ γὰρ θεός τις βούλεται πόλιν τινὰ εὐεργετεῖν, ἄνδρας ἀγαθοὺς ἐν αὐτῇ ποιεῖ· εἰ δὲ μέλλει κακὰ πάσχειν πόλις, ἐξαιρεῖ τοὺς ἄνδρας τοὺς ἀγαθοὺς ἐκ ταύτης τῆς πόλεως ὁ θεός. Ἐν δὲ τῇ πόλει τῶν Ἀθηνῶν νῦν ποῦ εἰσιν οἱ ἀγαθοί; Φεῦ, φεῦ τῆς πόλεως.»
Ὁ δὲ πάππος, «ἀμέλει, ὦ φίλον τέκνον,» φησίν, «οἱ ἀγαθοὶ ἐκ τῶν θεῶν γίγνονται ταῖς πόλεσιν.»
Ἐν δὲ τούτῳ ὁ Δικαιόπολις φίλον τινὰ διὰ τοῦ ὁμίλου μόλις προχωροῦντα ὁρᾷ, καί, «χαῖρε, ὦ φίλε Ἱερώνυμε,» φησίν, «ὡς σπανίως σ’ ὁρῶ.»
«Οὐ γὰρ σχολή, ὦ Δικαιόπολι, εἰς τοὺς ἀγροὺς πορεύεσθαι. Οἱ γὰρ πολῖται, εἴ τι βούλονται διαπράττειν πρὸς ἄλλᾱς πόλεις, ἀεὶ πρὸς ἐμὲ πρῶτον ἔρχονται. Φαίνομαι γὰρ αὐτοῖς ἱκανὸς ἄγγελος εἶναι· ἐν δὲ ταῖς ἄλλαις πόλεσι τοὺς τῶν πολῑτῶν λόγους ἀκούω, ἔπειτα δὲ ἐκ τῶν ἄλλων πόλεων εἰς τὰς Ἀθήνᾱς ἀγγελίᾱς φέρω. Πολλάκις μὲν οὖν καὶ εἰς ἄλλᾱς πόλεις πορεύομαι, ἄγγελος ὢν τῶν Ἀθηναίων, μάλιστα δὲ εἰς τὴν Λακεδαίμονα· διὰ τοῦτο δὴ σπανίως βαίνω εἰς τοὺς ἀγρούς.»
«Ἀλλ’ ἀγαθὸς ἀνὴρ εἶ· σὺ γὰρ ἱκανὸς εἶ τῆν σεαυτοῦ πόλιν εὐεργετεῖν.»
Ὁ δὲ Ἱερώνυμος ἀποκρῑνόμενος, «καλὸς δὲ καὶ ἀγαθός ἐστιν ἀνήρ,» φησίν, «εἰ βούλεται γιγνώσκειν πῶς οἱ ἄνθρωποι τάς τε οἰκίᾱς καὶ τὰς πόλεις καλῶς διοικοῦσιν, καὶ τοὺς ἑαυτῶν γονέᾱς τῑμῶσιν, καὶ πολίτᾱς τε καὶ ξένους καλῶς ὑποδέχονταί τε καὶ ἀποπέμπουσιν. Ἀλλ’ ὡς σπανίως οἱ ἀγαθοὶ ἄνδρες ἐν ταῖς πόλεσι γίγνονται νῦν, ὦ φίλε Δικαιόπολι.»
Οὕτο διαλέγονται ἀλλήλοις οἱ ἄνδρες ὀλίγον χρόνον περὶ τῆς τε πόλεως καὶ τῶν ἀγαθῶν πολῑτῶν. Τέλος δὲ ὁ Ἱερώνυμος· «Χαῖρε πολλά, ὦ φίλε. Τοὺς θεοὺς εὔχομαί σοι διδόναι πολλὰ καὶ ἀγαθά. Ἴθι δὲ χαίρων. Καιρὸς γάρ ἐστί μοι ἀπιέναι.»
