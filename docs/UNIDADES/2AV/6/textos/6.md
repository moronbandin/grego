# Κεφάλαιον Ϝʹ (6)
## Ο ΜΥΘΟΣ (α)
«Ὁ Μίνως οἰκεῖ ἐν τῇ Κρήτῃ· βασιλεὺς δέ ἐστι τῆς νήσου. Καὶ ἐν τῇ τοῦ Μίνωος οἰκίᾳ ἐστὶν ὁ λαβύρινθος· ἐκεῖ δ’ οἰκεῖ ὁ Μῑνώταυρος, θηρίον τι δεινόν, τὸ μὲν ἥμισυ ἄνθρωπος, τὸ δ’ ἥμισυ ταῦρος. Ὁ δὲ Μῑνώταυρος ἐσθίει ἀνθρώπους. Ὁ οὖν Μίνως ἀναγκάζει τοὺς Ἀθηναίους ἑπτά τε νεᾱνίᾱς πέμπειν καὶ ἑπτὰ παρθένους κατ’ ἔτος πρὸς τὴν Κρήτην καὶ παρέχει αὐτοὺς τῷ Μῑνωταύρῳ ἐσθίειν.
Ἐν δὲ ταῖς Ἀθήναις βασιλεύει ὁ Αἰγεύς· ἔστι δὲ αὐτῷ παῖς τις ὀνόματι Θησεύς. Ὁ δὲ ἐπεὶ πρῶτον ἡβᾷ, τοὺς ἑταίρους οἰκτίρει καὶ βούλεται βοηθεῖν αὐτοῖς. Προσχωρεῖ οὖν τῷ πατρὶ καί, «πάππα φίλε,» φησίν, «τοὺς ἑταίρους οἰκτίρω καὶ βούλομαι σῴζειν. Πέμπε με οὖν μετὰ τῶν ἑταίρων πρὸς τὴν Κρήτην.» Ὁ δ’ Αἰγεὺς μάλιστα φοβεῖται ἀλλ’ ὅμως πείθεται αὐτῷ.
Ὁ οὖν Θησεὺς εἰς τὴν ναῦν εἰσβαίνει μετὰ τῶν ἑταίρων καὶ πλεῖ πρὸς τὴν Κρήτην. Ἐπεὶ δὲ εἰς τὴν νῆσον ἀφικνοῦνται, ὅ τε βασιλεὺς καὶ ἡ βασίλεια καὶ ἡ θυγάτηρ αὐτῶν, ὀνόματι Ἀριάδνη, δέχονται αὐτοὺς καὶ ἄγουσι πρὸς τὴν Κνωσσόν (οὕτω γὰρ τὴν τοῦ Μίνωος πόλιν ὀνομάζουσιν) καὶ φυλάττουσιν ἐν τῷ δεσμωτηρίῳ.
Ἡ δ’ Ἀριάδνη, ἐπεὶ πρῶτον ὁρᾷ τὸν Θησέᾱ, ἐρᾷ αὐτοῦ καὶ βούλεται σῴζειν. Ἐπεὶ οὖν νύξ γίγνεται, σπεύδει πρὸς τὸ δεσμωτήριον καὶ τὸν Θησέᾱ καλεῖ καί, «σίγᾱ, ὦ Θησεῦ,» φησίν· «ἐγώ, Ἀριάδνη, πάρειμι. Ἐρῶ σου καὶ βούλομαι σῴζειν. Ἰδού, παρέχω γάρ σοι τοῦτο τὸ ξίφος καὶ τοῦτο τὸ λίνον. Μὴ οὖν φοβοῦ ἀλλὰ ἀνδρείως εἴσβαινε εἰς τὸν λαβύρινθον καὶ ἀπόκτεινε τὸν Μῑνώταυρον. Ἔπειτα δὲ ἔκφευγε μετὰ τῶν ἑταίρων καὶ σπεῦδε πρὸς τὴν ναῦν. Ἐγὼ γὰρ ἐν νῷ ἔχω πρὸς τῇ νηῒ μένειν· βούλομαι γὰρ ἀπὸ τῆς Κρήτης ἀποφεύγειν καὶ μετὰ σοῦ πρὸς τὰς Ἀθήνᾱς πλεῖν.» Οὕτω λέγει καὶ ταχέως ἀπέρχεται πρὸς τὴν πόλιν. Ὁ δὲ Θησεὺς μάλα μὲν θαυμάζει, δέχεται δὲ τὸ ξίφος καὶ μένει τὴν ἡμέρᾱν.»

## Ο ΔΙΚΑΙΟΠΟΛΙΣ ΑΓΑΝΑΚΤΕΙ
Ἡ μὲν οὖν μήτηρ ὀλίγον χρόνον σῑγᾷ καὶ πρὸς τοὺς παῖδος βλέπει. Ἡ δὲ Μέλιττα, «τί δέ, ὦ μῆτερ;» φησίν, «τί σῑγᾷς; Τί ἔπειτα γίγνεται; Ἀκούειν γὰρ βούλομαι τὸν μῦθον. Ἆρ’ οὐ βούλει καὶ σὺ τὸν μῦθον ἀκούειν, ὦ Φίλιππε;» «Μάλιστά γε· βούλομαι γὰρ γιγνώσκειν τί ποιεῖ ὁ Θησεύς. Ὦ μῆτερ, ὡς καλός ἐστιν ὁ μῦθος…»
Ἐν δὲ τούτῳ οἱ παῖδες τόν τε Ξανθίᾱν ὁρῶσι καὶ τὸν Δικαιόπολιν· ὁ μὲν γὰρ Ξανθίᾱς τρέχει πρὸς τὴν οἰκίᾱν, ὁ δὲ Δικαιόπολις διώκει αὐτὸν καὶ μέγα βοᾷ καί, «ποῖ φεύγεις, ὦ κατάρᾱτε,» φησίν· «διὰ τί οὐκ ἐν τῷ ἀγρῷ μένεις καὶ συλλαμβάνεις; Ἆρα ἤδη καθεύδειν βούλει; Τί οὐ πείθῃ μοι; Ἰδού, δέχου τὸ σπέρμα καὶ ἕπου μοι πρὸς τοὺς ἀγρούς, καὶ ἐργάζου.»
Ὁ δὲ Ξανθίᾱς· «Ἤδη πολὺν χρόνον ἐν τῷ ἀγρῷ πονῶ. Ἤδη μεσημβρίᾱ ἐστίν. Φλέγει δὲ ὁ ἥλιος, καὶ ἐγὼ μάλα κάμνω· βούλομαι οὖν ὀλίγον χρόνον ἡσυχάζειν.» Ὁ δὲ Δικαιόπολις, «οὐ δυνατόν ἐστιν ἡσυχάζειν,» φησίν· «μακρὸς γάρ ἐστιν ὁ πόνος. Ἰδού, ἆρα ὁρᾷς ταύτην τὴν βακτηρίᾱν; Ἆρα οὐ φοβῇ;» Ὁ δὲ Ξανθίᾱς· «Μάλιστά γε· τήν τε βακτηρίᾱν ὁρῶ καὶ μάλα φοβοῦμαι. Ὁ δὲ ἥλιος κατατρίβει με καὶ οὐ δυνατόν ἐστιν ἐν μεσημβρίᾳ ἐργάζεσθαι.
Ὁ δὲ Φίλιππος· «Διὰ τί ἀεὶ οὕτω βοῶσιν; Εἰ μὴ γὰρ σῑγῶσιν οἱ ἄνθρωποι, οὐ δυνατόν ἐστιν ἀκούειν τὸν μῦθον. Ἡμεῖς δὲ βουλόμεθα γιγνώσκειν τί γίγνεται, καὶ τί ποιεῖ ὁ Θησεύς.»
Ἡ δὲ Μυῤῥίνη πρὸς τὸν ἄνδρα· «Μὴ οὕτω βόᾱ, ὦ ἄνερ· ὁ μὲν γὰρ πάππος μάλα κάμνει· καθεύδει οὖν καὶ οὐ βούλεται ἐγείρεσθαι· οἱ δὲ παῖδες τὸν μῦθον ἀκούειν βούλονται, καὶ οὐ δυνατόν ἐστι τὸν μῦθον ἀκούειν, εἰ μὴ ὀλίγον χρόνον σῑγᾶτε.» Ὁ δὲ Φίλιππος, «ναί, ὦ παππίᾱ,» φησίν, «ἡ μήτηρ ἀληθῆ λέγει. Ἡμεῖς γὰρ τὸν μῦθον τὸν περὶ τοῦ Μῑνωταύρου ἀκούειν βουλόμεθα. Μὴ οὖν οὕτω βόᾱ μηδὲ χαλεπὸς ἴσθι· ὁ μὲν γὰρ δούλος ἀργός ἐστιν, σὺ δὲ οὐκ ἀγνοεῖς τὸν τρόπον αὐτοῦ. Ἔᾱ οὖν αὐτὸν ἡσυχάζειν ὀλίγον χρόνον. Σὺ δὲ αὐτὸς κάθιζε ἐν τῇ σκιᾷ καὶ ἡσύχαζε.»
Ὁ μὲν οὖν Δικαιόπολις σῑγᾷ καὶ καθίζει ἐν τῇ σκιᾷ, ὁ δὲ Ξανθίᾱς καὶ αὐτὸς καθίζει καὶ δι’ ὀλίγου καθεύδει· τὸν μὲν γὰρ Δικαιόπολιν φοβεῖται, μάλα δὲ κάμνει.
Ὁ μὲν οὖν Φίλιππος, «ὦ μῆτερ,» φησίν, «τί οὐ λέγεις τῷ πατρὶ περὶ τοῦ λύκου;» Ἡ δὲ Μυῤῥίνη· «Οὐδαμῶς, ὦ Φίλιππε· νῦν γὰρ μάλα κάμνει καὶ ἀγανακτεῖ· βούλομαι δὲ πάντα αὐτῷ λέγειν οἴκοι μετὰ τὰ ἔργα. Ἆρα οὖν βούλεσθε νῦν ἀκούειν τὸν μῦθον, ὦ παῖδες;» Ὁ δὲ Φίλιππος· «Μάλιστά γε, ὦ μῆτερ, βουλόμεθα ἀκούειν. Εἰπὲ οὖν· τί γίγνεται ἐπεὶ ἀνατέλλει ὁ ἥλιος;»

## Ο ΜΥΘΟΣ (β)
«Ἐπεὶ δὲ ἡμέρᾱ γίγνεται, ὁ Μίνως ἔρχεται πρὸς τὸ δεσμωτήριον καὶ καλεῖ τόν τε Θησέᾱ καὶ τοὺς ἑταίρους καὶ ἄγει αὐτοὺς πρὸς τὸν λαβύρινθον. Ἐπεὶ δὲ ἀφικνοῦνται, οἱ δοῦλοι ἀνοίγουσι τὰς πύλᾱς καὶ τοὺς Ἀθηναίους εἰσλαύνουσιν. Ἔπειτα δὲ τὰς πύλας κλείουσι καὶ ἀπέρχονται· οὕτω γὰρ τῷ Μῑνωταύρῳ σίτον παρέχουσιν εἰς πολλὰς ἡμέρᾱς. Οἱ μὲν οὖν ἑταῖροι μάλιστα φοβοῦνται, ὁ δὲ Θησεύς, «μὴ φοβεῖσθε, ὦ φίλοι,» φησίν· «ἐγὼ γὰρ ὑμᾶς σώσω. Ἕπεσθέ μοι οὖν ἀνδρείως.» Οὕτω λέγει καὶ ἡγεῖται αὐτοῖς εἰς τὸν λαβύρινθον.
Ὁ μὲν οὖν Θησεὺς ἐν μὲν τῇ ἀριστερᾷ ἔχει τὸ λίνον, ἐν δὲ τῇ δεξιᾷ τὸ ξίφος, καὶ προχωρεῖ εἰς τὸν σκότον. Οἱ δὲ ἑταῖροι μάλιστα φοβοῦνται ἀλλ’ ὅμως ἕπονται· ἡ γὰρ ἀνάγκη αὐτοὺς ἔχει. Μακρὰν οὖν ὁδὸν πορεύονται καὶ πολλάκις μὲν τρέπονται, πολλάκις δὲ ψόφους δεινοὺς ἀκούουσιν· ὁ γὰρ Μῑνώταυρος διώκει αὐτοὺς ἐν τῷ σκότῳ καὶ μάλα δεινῶς βρῡχᾶται. Ἐνταῦθα δὴ τὸν τῶν ποδῶν ψόφον ἀκούουσι καὶ τὸ τοῦ θηρίου πνεῦμα ὀσφραίνονται, καὶ ἰδού, ἐν τῇ ὁδῷ πάρεστιν ὁ Μῑνώταυρος. Δεινῶς δὴ βρῡχᾶται καὶ ἐπὶ τὸν Θησέᾱ ὁρμᾶται.
Ὁ δὲ Θησεὺς οὐ φοβεῖται ἀλλὰ μάλα ἀνδρείως μάχεται· τῇ μὲν γὰρ ἀριστερᾷ λαμβάνεται τῆς κεφαλῆς τοῦ θηρίου, τῇ δὲ δεξιᾷ τὸ στήθος τύπτει. Ὁ δὲ Μῑνώταυρος δεινῶς κλάζει καὶ καταπίπτει πρὸς τὴν γῆν. Οἱ δὲ ἑταῖροι, ἐπεὶ ὁρῶσι τὸ θηρίον ἐπὶ τῇ γῇ κείμενον, χαίρουσι καί, «ὦ Θησεῦ,» φᾱσίν, «ὡς ἀνδρεῖος εἶ· ὡς θαυμάζομεν σε καὶ τῑμῶμεν. Ἀλλὰ νῦν γε σῷζε ἡμᾶς ἐκ τοῦ λαβυρίνθου καὶ ἡγοῦ πρὸς τὰς πύλᾱς. Μακρὰ γάρ ἐστιν ἡ ὁδὸς καὶ πολὺς ὁ σκότος· τὴν δ’ ὁδὸν ἀγνοοῦμεν.»
Ὁ δὲ Θησεὺς οὐ φοβεῖται ἀλλὰ τὸ λίνον λαμβάνει – οὕτω γὰρ τὴν ὁδὸν γιγνώσκει – καὶ ἡγεῖται τοῖς ἑταίροις πρὸς τὰς πύλᾱς. Ἐπεὶ δ’ ἀφικνοῦνται, τὸν μοχλὸν διακόπτουσι καὶ μένουσιν ἐκεῖ· ἔτι γὰρ ἡμέρᾱ ἐστίν. Ἐπεὶ δὲ νύξ γίγνεται, ἐξέρχονται ἐκ τοῦ λαβυρίνθου καὶ σπεύδουσι πρὸς τὴν ναῦν. Ἐκεῖ δὲ τὴν Ἀριάδνην ὁρῶσιν· μένει γὰρ πρὸς τῇ νηΐ. Ταχέως οὖν εἰσβαίνουσι καὶ ἀποπλέουσι πρὸς τὰς Ἀθήνᾱς. Οὕτως οὖν ὁ Θησεὺς τόν τε Μῑνώταυρον ἀποκτείνει καὶ τοὺς ἑταίρους σῴζει εἰς τὰς Ἀθήνᾱς.»
Οὕτω περαίνει τὸν μῦθον ἡ Μυῤῥίνη, ἡ δὲ Μέλιττα, «καὶ ἡ Ἀριάδνη;» φησίν· «Ἆρα χαίρει; Ἆρα φιλεῖ αὐτὴν ὁ Θησεύς;» Ἡ δὲ Μυῤῥίνη· «Οὐδαμῶς, οὐ χαίρει ἡ Ἀριάδνη οὐδὲ φιλεῖ αὐτὴν ὁ Θησεύς.» Ἡ δὲ Μέλιττα· «Διὰ τί οὐ φιλεῖ αὐτὴν ὁ Θησεύς; Τί γίγνεται;» Ἡ δὲ μήτηρ· «Ἐκεῖνον τὸν μῦθον οὐκ ἐθέλω σοι λέγειν νῦν γε.» 

## Ο ΘΗΣΕΥΣ ΤΗΝ ΑΡΙΑΔΝΗΝ ΚΑΤΑΛΕΙΠΕΙ
Οὕτως οὖν ὁ Θησεὺς τοὺς ἑταίρους σῴζει καὶ ἀπὸ τῆς Κρήτης ἀποφεύγει. Πρῶτον μὲν οὖν πρὸς νῆσόν τινα, Νάξον ὀνόματι, πλέουσιν. Ἐπεὶ δὲ ἀφικνοῦνται, ἐκβαίνουσιν ἐκ τῆς νεὼς καὶ ἀναπαύονται. Ἐπεὶ δὲ νὺξ γίγνεται, οἱ μὲν ἄλλοι καθεύδουσιν· ὁ δὲ Θησεὺς οὐ καθεύδει ἀλλὰ ἥσυχος μένει· οὐ γὰρ φιλεῖ Ἀριάδνην οὐδὲ βοῦλεται φέρειν αὐτὴν πρὸς τὰς Ἀθήνᾱς. Δι’ ὀλίγου οὖν, ἐπεὶ καθεύδει ἡ Ἀριάδνη, ὁ Θησεὺς ἐγείρει τοὺς ἑταίρους καί, «σῑγᾶτε, ὦ φίλοι,» φησίν· «Καιρός ἐστιν ἀποπλεῖν. Σπεύδετε οὖν πρὸς τὴν ναῦν.» Ἐπεὶ οὖν εἰς τὴν ναῦν ἀφικνοῦνται, ταχέως λύουσι τὰ πείσματα καὶ ἀποπλέουσιν· τὴν δ’ Ἀριάδνην λείπουσιν ἐν τῇ νήσῳ.
Ἐπεὶ δὲ ἡμέρᾱ γίγνεται, ἀνεγείρεται ἡ Ἀριάδνη καὶ ὁρᾷ ὅτι οὕτε Θησεὺς οὔτε οἱ ἑταῖροι πάρεισιν. Τρέχει οὖν πρὸς τὸν αἰγιαλὸν καὶ βλέπει πρὸς τὴν θάλατταν· τὴν δὲ ναῦν οὐχ ὁρᾷ. Μάλιστα οὖν φοβεῖται καὶ βοᾷ· «Ὦ Θησεῦ, ποῦ εἶ; Ἀρά με καταλείπεις; Ἐπάνελθη καὶ σῷζε με.»