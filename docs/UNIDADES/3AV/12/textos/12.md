# Κεφάλαιον ΙΒʹ (12)
## Η ΝΑΥΣΙΚΑΑ
Ἡ δὲ Μυῤῥίνη, πρὸς τὸν Φίλιππον ἔτι λῡπούμενον βλέπουσα, «θάῤῥει, ὦ φίλε παῖ,» φησίν· «ἐγὼ δὲ μέλλω σοί τε καὶ τῇ Μελίττῃ καλὸν μῦθον λέγειν. Ἀκούετε οὖν.
Οἱ τοῦ Ὀδυσσέως ἑταῖροι τὰς βοῦς τὰς τοῦ Ἡλίου ἀποκτείνουσιν. Ἐπεὶ οὖν ἀπὸ τῆς νήσου ἀποπλέουσιν, ὁ Ζεὺς δεινὸν χειμῶνα πέμπει καὶ τὴν ναῦν κεραυνῷ βάλλει. Πάντες οὖν οἱ ἑταῖροι ἐκπεσόντες ἐκ τῆς νεὼς ἀπέθανον. Μόνος δὲ ὁ Ὀδυσσεὺς οὐκ ἀπέθανεν· εἰς γὰρ τὴν θάλλαταν εἰσπεσὼν τοῦ ἱστοῦ ἐλάβετο.
Ἔπειτα δὲ δύο τε ἡμέρᾱς δύο τε νύκτας ἐν τῇ θαλάττῃ πλανᾶται τοῦ ἱστου λαμβανόμενος. Τῇ δὲ τρίτῃ ἡμέρᾳ, ἐπεὶ πρῶτον ἀνατέλλει ὁ ἥλιος, νῆσόν τινα ὁρᾷ οὐ πολὺ ἀπέχουσαν. Τὸν οὖν ἱστὸν καταλιπὼν πρὸς τὴν νῆσον ἀφικέσθαι πειρᾶται νέων.
Ἐπεὶ δὲ πρὸς τὴν νῆσον προσεχώρησεν, εἶδεν ὅτι πανταχοῦ εἰσι πέτραι μεγάλαι, ὥστε οὐ δυνατόν ἐστιν ἐκ τῆς θαλάττης διασῴζεσθαι. Παρένευσεν οὖν τῷ αἰγιαλῷ, τόπον ζητῶν ὅπου δυνατόν ἐστιν ἐκ τῆς θαλάττας φυγεῖν. Τέλος δὲ εἰς ποταμοῦ στόμα ἀφίκετο, ὅπου ὁ αἰγιαλὸς ὁμαλός ἦν. Ἐκεῖσε οὖν ἔνευσεν· μόλις δὲ εἰς τὴν γῆν κατέφυγεν. Ἐχαίρησεν οὖν ἐν τῇ θαλάττῃ οὐκ ἀποθανών· πολλὰ δὲ καὶ δεινὰ παθὼν μάλιστα ἔκαμνεν. Πολὺν οὖν χρόνον ἐν τῷ αἰγιαλῷ ἡσύχασεν. Τέλος δὲ ἠγείρατο καί, “οἴμοι,” ἔφη, “τί δεῖ με ποιεῖν; Εἰς τίνος γῆν ἥκω; Ἆρα φιλάνθρωποί εἰσιν οἱ ἐνθάδε οἰκοῦντες ἢ βάρβαροί τε καὶ ξένοις ἐχθροί; Μάλα γὰρ φοβοῦμαι εἰς γῆν ἀλλοτρίᾱν ἀφικόμενος. Μέλλω οὖν κρύπτεσθαι.”
Ἀνέβη οὖν εἰς ὕλην τινὰ οὐ πολὺ ἀπέχουσαν καὶ ἑαυτὸν ἔκρυψεν ἐν τοῖς θάμνοις.
Οὐ πολὺ δὲ ἀπεῖχεν ἡ πόλις ἡ τῶν Φαιάκων, ὧν ἐβασίλευεν ὁ Ἀλκίνους. Τῷ δὲ Ἀλκίνῳ ἦν θυγάτηρ τις καλλίστη, ὀνόματι Ναυσικάᾱ. Ἡ δὲ Ναυσικάᾱ ἐβούλετο τὰ ἱμάτια πλύνειν. Ἐπεὶ οὖν πρῶτον ἀνέτειλεν ὁ ἥλιος, πρὸς τὸν Ἀλκίνουν ἔσπευσε καί, “πάππα φίλε,” ἔφη, “βούλομαι τὰ ἱμάτια εἰς τὸν ποταμὸν φέρειν καὶ πλύνειν· πολλὰ γὰρ ἄλουτά ἐστιν, καὶ τὰ ἐμὰ καὶ τὰ τῶν ἀδελφῶν. Ἆρα οὖν ἐθέλεις τοὺς δούλους κελεύειν ἅμαξάν μοι παρασκευάζειν; Πολὺ γὰρ ἀπέχει ὁ ποταμός, πολλά τε ἱμάτια δεῖ ἐκεῖσε φέρειν.”
Ὁ δὲ Ἀλκίνους, “μάλιστά γε,” ἔφη, “ὦ θύγατερ φιλτάτη, τοὺς δούλους εὐθὺς μέλλω κελεύειν ἅμαξάν σοι παρασκευάζειν.” Οὕτως εἶπεν, καὶ τοὺς δούλους ἐκέλευσεν ἅμαξαν παρασκευάζειν. Οἱ δὲ ἐπείσαντο αὐτῷ καὶ ἅμαξαν καλὴν ἐξήγαγον. Ἡ μὲν οὖν Ναυσικάᾱ ἐξήνεγκέ τε τὰ ἱμάτια καὶ τῇ ἁμάξῃ ἐπέθηκεν. Ἡ δὲ μήτηρ σῖτον τε παρεσκεύασε καὶ οἶνον καὶ εἰσήνεγκεν εἰς τὴν ἅμαξαν. Ἡ δὲ Ναυσικάᾱ τὰς ἀμφιπόλους ἐκάλεσεν. Ἔπειτα δὲ ἐπὶ τὴν ἅμαξαν ἀνέβη καὶ τὰς ἡμιόνους ἐκέντησεν. Αἱ μὲν οὖν ἡμίονοι ταχέως ἔδραμον τήν τε Ναυσικάᾱν φέρουσαι καὶ τὰ ἱμάτια, αἱ δὲ ἀμφίπολοι ἠκολούθησαν ὄπισθεν τῆς ἅμάξης.
Ἐπεὶ δὲ εἰς τὸν ποταμὸν ἀφίκοντο, τὰ ἱμάτια ἐξεῖλόν τε ἐκ τῆς ἁμάξης καὶ ἐν τῷ ποταμῷ ἐξέπλῡναν. Ἐπεὶ δὲ πάντα ἐξέπλῡναν, ἐκάθισαν ἐπὶ τῷ αἰγιαλῷ καὶ ἐδείπνησαν. Ὀλίγον οὖν χρόνον ἡσύχασαν. Ἔπειτα δὲ ἡ Ναυσικάᾱ σφαῖρον λαβοῦσα ἔβαλε πρὸς τὰς θεραπαίνᾱς· αἱ δὲ τὴν σφαῖραν εἷλον. Οὕτως οὖν πολὺν χρόνον ἔπαιζον τὴν σφαῖραν ἀλλήλαις βάλλουσαι. Τέλος δὲ ἡ μὲν Ναυσικάᾱ τὴν σφαῖραν ἔβαλε πρὸς ἀμφίπολόν τινα, ἡ δὲ σφαῖρα τῆς ἀμφιπόλου ἥμαρτε καὶ εἰσέπεσεν εἰς τὸν ποταμόν. Πᾶσαι οὖν αἱ κόραι μέγα ἐβόησαν καὶ ἔκλαγον.
Ἐν δὲ τούτῳ ὁ Ὀδυσσεὺς ἐν τοῖς θάμνοις ἐκάθευδεν. Ἐξαίφνης δὲ ἠγείρατο καὶ τῶν κορῶν ἤκουσε κλαζουσῶν. Μέγας οὖν φόβος αὐτὸν ἔλαβεν, καί, “οἴμοι,” ἔφη, “τίνων εἰς γῆν ἥκω; τίνων ἀκούω κλαζουσῶν; Ἆρα νύμφαι εἰσίν, αἳ ἔν τε τοῖς ὄρεσιν οἰκοῦσι καὶ τοῖς ποταμοῖς, ἢ κόραι εἰσὶν ἀνθρώπιναι; Ἀλλ’ ἄγε· δεῖ τοὺς θάμνους καταλιπεῖν καὶ μαθεῖν τίνες εἰσίν.”
Οὕτως εἰπὼν ἐκ τῶν θάμνων ἐξῆλθεν. Γυμνὸς δὲ ὤν, ἐβούλετο τὰ αἰδοῖα κρύπτειν· πτόρθον οὖν φύλλων ἐκ τῶν θάμνων λαβὼν τὰ αἰδοῖα ἔκρυψεν. Οὕτως οὖν ἐκ τῶν θάμνων ἐξῆλθε καὶ ταῖς κόραις προσεχώρησεν. Αἱ δὲ κόραι ἄνθρωπον εἶδον προσχωροῦντα γυμνόν τε ὄντα καὶ φοβερόν· μέγιστος οὖν φόβος αὐτὰς ἔλαβεν· πᾶσαι μὲν οὖν ἔφυγον, μόνη δὲ ἔμεινεν ἡ Ναυσικάᾱ. Ὁ οὖν Ὀδυσσεύς, τὴν Ναυσικάᾱν ἰδὼν μένουσαν, βραδέως προσεχώρησε καί, “ἆρα τῶν θεῶν τις,” ἔφη, “ἢ τῶν θνητῶν εἶ; Εἰ μέν τις τῶν θεῶν εἶ οἳ οὐρανὸν ἔχουσιν, Ἄρτεμίς μοι εἶναι φαίνῃ, ἡ τοῦ Διὸς μεγάλου παῖς· εἰ δέ τις τῶν θνητῶν οἳ ἐπὶ τῇ γῇ τὸν βίον διάγουσιν, μακάριοι μέν εἰσί σοί γε πατὴρ καί μήτηρ, μακάριοι δὲ καί οἱ ἀδελφοί· ἀμέλει γὰρ ἀεὶ μάλα χαίρουσι θεώμενοί σε, ἣ ἄνθει ὁμοίᾱ οὖσα χοροὺς εἰσάγεις. Ἐκεῖνος δὲ μακαριώτατος πάντων ὅς σε οἴκαδε ἄξεται· οὐδέποτε γὰρ τοιοῦτον ἐγὼ εἶδον, οὔτ’ ἄνδρα οὔτε γυναῖκα. Οἴκτῑρέ με, ἄνασσα, ὃς πολλὰ παθὼν εἰς τὴν σὴν γῆν ἥκω. Ἱκετεύω σε ἱμάτιά τέ μοι παρέχειν καὶ ἄγειν με πρὸς τὸ ἄστυ.”
Ἡ δὲ Ναυσικάᾱ ἠλέησεν αὐτὸν καί, “μηδὲν φοβοῦ, ὦ ξένε,” ἔφη· “οἰκτίρω γάρ σε, ὃσ πολλὰ παθὼν εἰς ἡμετέρᾱν γῆν ἥκεις. Μέλλω οὖν ἱμάτιά τέ σοι παρέχειν καὶ ἡγεῖσθαι πρὸς τὸ ἄστυ.” Οὔτως εἰποῦσα τὰς ἀμφιπόλους ἐκάλεσε καί, “ἔλθετε δεῦτο,” φησίν, “ὦ ἀμφίπολοι. Διὰ τί ἀπεφύγετε ἄνθρωπον ἰδοῦσαι; Ἐπανέλθετε καὶ σῖτον παρασχοῦσαι τῷ ξένῳ λούετε αὐτὸν ἐν τῷ ποταμῷ.”
Αἱ οὖν ἀμφίπολοι τῇ Ναυσικάᾳ πειθόμεναι τὸν Ὀδυσσέᾱ εἰς τὸν ποταμὸν ἤγαγον. Ἡ δὲ Ναυσικάᾱ ἱμάτια αὐτῷ παρέσχε κάλλιστα καί, καταλιποῦσα αὐτὰ παρὰ τῷ Ὀδυσσεῖ, ἀπῆλθεν. Ὁ δὲ Ὀδυσσεὺς ἐλούσατο ἐν τῷ ποταμῷ. Ἔπειτα δὲ τὰ ἱμάτια ἐνεδύσατο καὶ πρὸς τὰς κόρας προσεχώρησεν.
Ἡ δὲ Ναυσικάᾱ ἰδοῦσα αὐτὸν προσωροῦντα ἐθαύμασε καί, “ὦ ἀμφίπολοι,” ἔφη, “ὡς καλός ἐστιν ὁ ξένος· θεῷ γὰρ ἔοικεν. Εἰ γὰρ τοιοῦτος πόσις μοι γένοιτο. Ἀλλά, ἀμφίπολοι, παράσχετε αὐτῷ σῖτόν τε καὶ οἶνον.” Αἱ οὖν ἀμφίπολοι σῖτόν τε καὶ οἶνον αὐτῷ παρέσχον, ὁ δὲ πάντα κατέφαγεν· μάλιστα γὰρ ἐπείνᾱ.
Ἔπειτα δὲ ἡ Ναυσικάᾱ, “ἄγε δή, ὦ ξένε,” ἔφη, “νῦν μέλλω σοι εἰς τὸ ἄστυ ἡγεῖσθαι.” Ἐπὶ οὖν τὴν ἅμαξαν ἄνέβη καὶ τὰς ἡμιόνους ἐκέντησεν. Ταχέως οὖν ἔδραμον αἱ ἡμίονοι, ὁ δὲ Ὀδυσσεὺς καὶ αἱ ἀμφίπολοι ἠκολούθησαν. Δι’ ὀλίγου οὖν εἰς τὸ ἄστυ ἀφίκοντο. Ἐπεὶ δὲ ἀφίκοντο, ἡ Ναυσικάᾱ αὐτὸν εἰς τὴν οἰκίᾱν ἤγαγεν, τὸν δὲ πατέρα ἐζήτησεν. Ηὗρε δὲ αὐτὸν ἔνδον ὄντα. Τὸν οὖν Ὀδυσσέᾱ πρὸς αὐτὸν ἤγαγε καί, “πάππα φίλε,” φησίν, “ἰδού, τοῦτον τὸν ξένον ἐν τῷ αἰγιαλῷ ηὕρομεν, ὃς πολλὰ παθὼν εἰς τὴν ἡμετέρᾱν γῆν ἥκει. Δέχου οὖν αὐτὸν εὐμενῶς· πάντες γὰρ ξένοι τε καὶ πτωχοὶ πρὸς Διός εἰσιν.” Ὁ δὲ Ἀλκίνους, “ἀληθῆ λέγεις, ὦ φιλτάτη,” ἔφη· “δεῖ γὰρ πάντας ξένους εὐμενῶς δέχεσθαι. Σὺ δέ, ὦ ξένε, εἰπε μοι τίς εἶ. Τί σοι ἐγένετο; πῶς γὰρ εἰς τὴν ἡμετέρᾱν γῆν ἥκεις;”
Ὁ μὲν οὖν Ὀδυσσεὺς πάντα τε εἶπεν ὅσα ἐγένετο καὶ πάντα ὅσα ἔπαθεν ἐν τῇ Τροίᾳ μαχόμενος καὶ ἐν τῇ θαλάττῃ πλανώμενος. Ὁ δὲ Ἀλκίνους πάντα μαθὼν ἐθαύμασε καὶ εὐμενῶς αὐτὸν ἐδέξατο. Πάντας γὰρ τοὺς βασιλέᾱς ἐκάλεσε μεγάλην τε ἑορτὴν ἐποίησε καὶ τὸν Ὀδυσσέᾱ καλῶς ἐξένισεν. Τῇ δὲ ὑστεραίᾳ τοὺς βασιλέᾱς ἐκέλευσε τὸν Ὀδυσσέᾱ οἴκαδε πέμπειν. Οἱ οὖν βασιλῆς ναῦν τε παρεσκεύασαν καὶ δῶρα πολλὰ τε καὶ καλὰ εἰς τὴν ναῦν εἰσήνεγκον. Ἐπεὶ δὲ ἔμελλεβ ὁ Ὀδυσσεὺς εἰς τὴν ναῦν εἰσβαίνειν, ἰδού, ἡ Ναυσικάᾱ παρῆν καί, “χαῖρε, ὦ ξένε,” φησίν· “μή μου ἐπιλανθάνου· ἐγὼ γάρ σε ἔσωσα.” Ὁ δὲ Ὀδυσσεύς, “οὐδέποτε,” φησίν, “μέλλω σου ἐπιλανθάνεσθαι· ἀληθῆ γὰρ λέγεις· σύ με ἔσωσας.” Οὕτως εἶπεν, καὶ εἰσέβη εἰς τὴν ναῦν. Οἱ δὲ ναῦται τὴν ναῦν ἔλῡσαν καὶ εἰς τὴν θάλατταν ἤλασαν.
Ταχέως οὖν ἔπλευσαν, δι’ ὀλίγου δὲ εἰς τὴν Ἰθάκην ἀφίκοντο. Οὕτως οὖν ὁ Ὀδυσσεύς, πολλὰ καὶ δεινὰ παθών, εἰς τὴν πατρίδα τέλος ἐπανῆλθεν. Πολλοὶ δὲ ἔτι κίνδῡνοι αὐτὸν ἔμενον.»
Ἡ δὲ Μέλιττα, «ὡς καλός ἐστιν ὁ μῦθος. Ὡς ἀνδρείᾱ τέ ἐστιν ἡ Ναυσικάᾱ καὶ πρᾱεῖα. Ἆρα ἐρᾷ τοῦ Ὀδυσσέως; ἆρα βούλεται αὐτῷ γαμεῖσθαι;» Ἡ δὲ Μυῤῥίνη· «Ναί, βούλεται αὐτῷ γαμεῖσθαι, ἀλλὰ οὐ δυνατόν ἐστιν· ὁ γὰρ Ὀδυσσεὺς ἤδη γυναῖκα ἔχει, ἣν μάλα φιλεῖ· δεῖ οὖν οἴκαδε σπεύδειν· τὴν γὰρ γυναῖκα ἰδεῖν βούλεται.» Ἡ δὲ Μέλιττα, «τάλαινα Ναυσικάᾱ,» φησίν, «ὡς οἰκτίρω αὐτήν. Τίνες δὲ κίνδῡνοι τὸν Ὀδυσσέᾱ μένουσιν; τί ἐγένετο;» Ἡ δὲ Μυῤῥίνη, «οὐ καιρός ἐστιν,» φησίν, «ταῦτα λέγειν· δεῖ γὰρ νῦν καθεύδειν.»

## ΠΡΟΣ ΤΟΝ ΠΕΙΡΑΙΑ (α)
Τῇ δ’ ὑστεραίᾳ, ἐπεὶ πρῶτον ἡμέρᾱ ἐγένετο, ὁ Δικαιόπολις πάντας ἐκέλευσε παρασκευάζεσθαι. Οἱ μὲν οὖν ἄλλοι εὐθὺς παρασκευάσαντο, βουλόμενοι ὡς τάχιστα πορεύεσθαι, καὶ δι’ ὀλίγου ἕτοιμοι ἦσαν. Ὁ δὲ πάππος οὐκ ἠθέλησε πορεύεσθαι· οὕτω γὰρ γεραιὸς ἦν ὥστε οὐκ ἐδύνατο μακρὰν βαδίζειν· ἡ δὲ Μέλιττα οὕτω μακρὰν τῇ προτεραίᾳ βαδίσᾱσα ὑπέρκοπος ἦν· ἔδοξεν οὖν τῇ μητρὶ καταλιπεῖν αὐτὴν οἴκοι μετὰ τοῦ πάππου. Ἐπεὶ δὲ παρῆσαν οἱ ἄλλοι, ὁ Δικαιόπολις ἡγησάμενος αὐτοῖς εἰς τὴν αὐλὴν τῷ βωμῷ προσεχώρησε καὶ σπονδὴν ποιησάμενος τὸν Δία ηὔξατο σῴζειν πάντας τοσαύτην ὁδὸν ποιοῦντας. Τόν τ’ οὖν πάππον καὶ τὴν Μέλιτταν χαίρειν κελεύσαντες ὥρμησαν, καὶ δι’ ὀλίγου, εἰς τὰς τῆς πόλεως πύλᾱς ἀφικόμενοι, τὴν πρὸς τὸν λιμένα ὁδὸν εἵλοντο. Ὀρθὴ δ’ ἦν ἡ ὁδός, διὰ τῶν μακρῶν τειχῶν φέρουσα· πολλοὶ δὲ ἄνθρωποι ἐνῆσαν, πολλαὶ δὲ ἅμαξαι, πολλοὶ δὲ καὶ ἡμίονοι τὰ φορτία φέροντες ἢ πρὸς τὴν πόλιν ἢ ἀπὸ τῆς πόλεως πρὸς τὸν λιμένα. Ὁ δὲ Δικαιόπολις σπεύδει διὰ τοῦ ὁμίλου βουλόμενος ὡς τάχιστα ἀφικέσθαι. Ὁ δὲ Φίλιππος καίπερ τῆς τοῦ πατρὸς χειρὸς ἐχόμενος ἔπταισε καὶ πρὸς τὴν γῆν κατέπεσεν. Ἡ δὲ μήτηρ βοήσᾱσα, «ὦ τλῆμον παῖ,» ἔφη, «τί ἔπαθες;» Καὶ προσδραμοῦσα ἦρεν αὐτόν. Ὁ δὲ οὐδὲν κακὸν παθών, «μὴ φρόντιζε, μῆτερ,» ἔφη· «καίπερ γὰρ πεσὼν ἐγὼ καλῶς ἔχω.» Ἡ δὲ μήτηρ ἔτι φροντίζει καὶ τὸν παῖδα σκοπεῖ.
Ἐν ᾧ δὲ πάντες περιμένουσιν ἀποροῦντες τί δεῖ ποιεῖν, προσεχώρησεν ἀνήρ τις ἅμαξαν ἐλαύνων. Ἰδὼν δ’ αὐτοὺς ἐν τῇ ὁδῷ περιμένοντας καὶ ἀποροῦντας, τὸν ἡμίονον ἔστησε καί, «εἴπετέ μοι, τί πάσχετε, ὦ φίλοι;» ἔφη· «διὰ τί οὕτω περιμένετε; Ἆρα κακόν τι ἔπαθεν ὁ παῖς;» Οἱ μὲν οὖν πάντα ἐξηγήσαντο, ὁ δέ, «ἐλθὲ δεῦρο, ὦ παῖ,» ἔφη, «καὶ ἀνάβηθι ἐπι τὴν ἅμαξαν. Καὶ σύ, ὦ γύναι, εἰ τῷ ἀνδρὶ δοκεῖ, ἀνάβηθι. Καὶ ἐγὼ γὰρ πρὸς τὸν λιμένα πορεύομαι.» Οἱ δὲ ἐδέξαντο τὸν λόγον καὶ οὕτω πορευόμενοι δι’ ὀλίγου ἀφίκοντο εἰς τὸν λιμένα.

## ΠΡΟΣ ΤΟΝ ΠΕΙΡΑΙΑ (β)
Ἐν δὲ τῷ λιμένι πλεῖστος μὲν ἦν ὅμῑλος, πλεῖστος δὲ θόρυβος. Πανταχόσε γὰρ ἔσπευδον οἱ ἄνθρωποι· οἱ μὲν γὰρ ναύκληροι τοὺς ναύτᾱς ἐκάλουν, κελεύοντες αὐτοὺς τὰ φορτία ἐκ τῶν νεῶν ἐκφέρειν, οἱ δὲ ἔμποροι μέγα ἐβόων τὰ φορτία δεχόμενοι καὶ εἰς ἁμάξᾱς εἰσφέροντες· ἄλλοι δὲ τὰ πρόβατα ἐξελάσαντες διὰ τῶν ὁδῶν ἦγον. Ὁ δὲ Δικαιόπολις πάντα θεώμενος ἠπόρει τί δεῖ ποιῆσαι καὶ ποῦ δεῖ ζητεῖν ναῦν τινα πρὸς τὴν Ἐπίδαυρον μέλλουσαν πλεῖν· πλείστᾱς γὰρ ναῦς εἶδε πρὸς τῷ χώματι ὁρμούσᾱς. Τέλος δὲ πάντες ἐν οἰνοπωλίῳ τινὶ καθισάμενοι οἶνον ᾔτησαν.
Ἐν ᾧ δὲ τὸν οἶνον ἔπῑνον, προσεχώρησε ναύτης τις γεραιὸς καί, «τίνες ἐστέ, ὦ φίλοι,» ἔφη, «καὶ τί βουλόμενοι πάρεστε; Ἄγροικοι γὰρ ὄντες φαίνεσθε ἀπορεῑν. Εἴπετέ μοι τί πάσχετε.» Ὁ δὲ Δικαιόπολις πάντα ἐξηγησάμενος, «ἆρ’ οἶσθα,» ἔφη, «εἴ τις ναῦς πάρεστι μέλλουσα πρὸς τὴν Ἐπίδαυρον πλεῖν;» Ὁ δὲ, «μάλιστά γε,» ἔφη· «ἡ γὰρ ἐμὴ ναῦς μέλλει ἐκεῖσε πλεῖν. Ἕπεσθέ μοι οὖν παρὰ τὸν ναύκληρον. Ἀλλ’ ἰδού, πάρεστιν αὐτὸς ὁ ναύκληρος εἰς καιρὸν προσχωρῶν.» Καὶ οὕτως εἰπὼν ἡγήσατο αὐτοῖς παρὰ νεᾱνίᾱν τινὰ ἐκ νεώς τινος τότε ἐκβαίνοντα.
Ὁ οὖν Δικαιόπολις προσχωρήσᾱς ἤρετο αὐτὸν εἰ ἐθέλει κομίζειν αὐτοὺς πρὸς τὴν Ἐπίδαυρον. Ὁ δέ, «μάλιστά γε,» ἔφη, «ἐθέλω ὑμᾶς ἐκεῖσε κομίζειν. Ἀλλὰ εἴσβητε ταχέως· εὐθὺς γὰρ μέλλομεν πλεῖν.» Ὁ δὲ Δικαιόπολις· «Ἐπὶ πόσῳ;» Ὁ δὲ ναύκληρος· «Ἐπὶ πέντε δραχμαῖς.» Ὁ δὲ Δικαιόπολις· «Ἀλλ’ ἄγᾱν αἰτεῖς. Ἐγὼ δύω δραχμὰς ἐθέλω παρασχεῖν.» Ὁ δέ· «Οὐδαμῶς· τέτταρας αἰτῶ.» Ὁ δὲ Δικαιόπολις· «Ἰδού, τρεῖς δραχμάς· οὐ γὰρ δύναμαι πλέον παρασχεῖν.» Ὁ δέ· «Ἔστω· πάρασχέ μοι τὸ ἀργύριον· καὶ εἴσβητε ταχέως.»
Ὁ οὖν Δικαιόπολις τὸ ἀργύριον τῷ ναυκλήρῳ παρέσχε καὶ τήν τε γυναῖκα καὶ τὸν ἀδελφὸν χαίρειν ἐκέλευσεν. Ἡ δὲ Μυῤῥίνη δακρύσᾱσα, «τὸν παῖδα,» ἔφη, «εὖ φύλαττε, ὦ φίλε ἄνερ, καὶ σπεῦδε ὡς τάχιστα οἴκαδε ἐπανιέναι. Σὺ δέ, ὦ φίλτατε παῖ, θάῤῥει καὶ σὺν θεῷ δι’ ὀλίγου νόστησον ὑγιεῖς ἔχων τοὺς ὀφθαλμούς.» Οὕτως εἰποῦσα ἀπετρέψατο· ὁ δὲ ἀδελφὸς αὐτῇ ἡγήσατο Ἀθήνᾱζε δακρῡούσῃ.

## Ο ΘΕΟΣ ΜΕΓΑΣ ΕΣΤΙΝ
Ἐν ᾧ δὲ ἐπανῇσαν ὁ τοῦ Δικαιοπόλιδος ἀδελφός τε καὶ ἡ Μυῤῥίνη πρὸς τὸ ἄστυ, κατιδὼν πόῤῤωθεν αὐτοὺς οἴκαδε βαδιζομένους ἀνήρ τις ἐκέλευσε τὸν δοῦλον περιμεῖναι αὐτοὺς κελεῦσαι. Καὶ ὄπισθεν τοῦ ἀδελφοῦ ὁ δοῦλος λαβόμενος τοῦ ἱματίου καὶ καλέσᾱς, «κελεύει ὑμᾶς,» ἔφη, «Κέφαλος περιμεῖναι.» Ὁ δὲ ἀδελφός, «ποῦ δέ ἐστιν αὐτός;» ἔφη. «Ὄπισθεν,» ἀπεκρίνατο ὁ δοῦλος, «προσέρχεται· ἀλλὰ περιμένετε.» Περιέμειναν οὖν ὁ τοῦ Δικαιοπόλιδος ἀδελφός τε καὶ ἡ γυνή. Ἡ δὲ γυνὴ οὐκ ἐπαύετο δακρύουσα. Καὶ ὀλίγῳ ὕστερον ὅ τε Κέφαλος ἧκε καὶ Ἀδείμαντος ὁ τοῦ Κεφάλου ἀδελφὸς καὶ Νῑκήρατος καὶ ἄλλοι τινές.
Ἰδὼν δὲ τὴν γυναῖκα δακρύουσαν καὶ τὸν ἄνδρα λῡπούμενον, ὁ Κέφαλος ἔφη· «Ὦ φίλε, τί ποτε πάσχεις; Ἡμεῖς μὲν προσευξάμενοι τῷ θεῷ καὶ ἅμα τὴν ἑορτὴν θεᾱσάμενοι χαίροντες νῦν οἴκαδε ἐπανερχόμεθα· καλὴ μὲν γὰρ ἡμῖν ἡ τῶν Ἀθηναίων πομπὴ ἔδοξεν εἶναι, καλοὶ δὲ οἱ χοροὶ καὶ οἱ ἀγῶνες. Ἆρα οὐκ ἐθεάσασθε ὑμεῖς τὴν ἑορτήν; Σὲ γὰρ ἐζήτησα κατ’ ἀγορὰν καὶ ἐθαύμασα ὅτι οὐχ οἷός τ’ ἦν εὑρεῖν. Πῶς δαὶ δὲ ἐκ τοῦ Πειραιῶς πρὸς ἄστυ βαδίζετε; Λῡπούμενοι δέ μοι δοκεῖτε. Τί πάσχετε σύ τε καὶ ἡ γυνὴ ἡ μετὰ σοῦ; Τί δ’ ἔστιν;»
«Ὦ φίλε Κέφαλε,» ἀπεκρίνατο ὁ τοῦ Δικαιοπόλιδος ἀδελφός, «δεινόν τι ἔπαθεν αὕτη, τοῦ ἐμοῦ ἀδελφοῦ γυνὴ οὖσα. Σὺ μὲν ἐζήτησάς με, ἐγὼ δὲ οὐκ ἦν κατὰ πόλιν· εἰς λιμένα γὰρ κατῆλθον μετὰ τοῦ ἀδελφοῦ, καὶ τῆς γυναικὸς καὶ τοῦ υἱοῦ αὐτοῦ. Ὁ γὰρ υἱός, παῖς καλός τε καὶ ἀγαθὸς ὤν, συμφορᾷ τινι ἐν ἄστει τυφλὸς γενόμενος, πρὸς Ἐπίδαυρον ἔπλευσεν ἅμα τῷ πατρί. Βούλεται γὰρ ὁ πατὴρ ἔυχεσθαι τῷ Ἀσκληπιῷ, εἴ πως ἐθέλει αὐτὸν ἰᾶσθαι.»
«Ἀλλὰ θάῤῥει, ὦ γύναι,» ἔφη ὁ Κέφαλος, «ὁ γὰρ θεὸς ὁ ἐν Ἐπιδαύρῳ μέγας ἐστίν, καὶ πάντας τοὺς νοσοῦντας ἰᾶσθαι δύναται, εἰ βούλεται. Ἆρα σὺ Ἀμβροσίᾱν μέμνησαι, τὴν τυφλήν;»
«Πῶς γὰρ οὔ;»
«Ἡ οὖν Ἀμβροσίᾱ, τυφλὴ οὖσα, ἦλθέ ποτε πρὸς τὸν θεὸν τὸν ἐν Ἐπιδαύρῳ. Βαδίζουσα δὲ κατὰ τὸ ἱερόν, ἤκουσε πολλῶν λεγομένων ὅτι ὁ θεὸς αὐτοὺς ὑγιεῖς ἐποίησεν. Τῇ Ἀμβροσίᾳ δὲ ἀδύνατον ἔδοξεν ὅτι χωλοὶ καὶ τυφλοὶ ὑγιεῖς ἐγένοντο ἐνύπνιον ἰδόντες μόνον. Καθεύδουσα δὲ ὄψιν εἶδεν· ἔδοξε γὰρ τῇ γυναικὶ ὁ θεὸς εἰπεῖν ὅτι ὑγιῆ αὐτὴν ποιήσοι. “Δεῖ δέ,” ἔφη ὁ Ἀσκληπιός, “μισθόν σε ἀναθεῖναι εἰς τὸ ἱερὸν ὗν ἀργυροῦν.” Ἔπειτα δὲ τοὺς ὀφθαλμοὺς τοὺς νοσοῦντας ἐθεράπευσεν αὐτῇ ὁ θεός. Τῇ ὑστεραίᾳ ὑγιὴς ἠγείρατο καὶ ἐκ τοῦ ἱεροῦ χαίρουσα ἐξῆλθεν. Μὴ φοβοῦ οὖν, ὦ γύναι, ὑπὲρ τοῦ παιδός· ἀμέλει γὰρ ὑπὸ τοῦ θεοῦ μέλλει θεραπεύεσθαι.»
Χαίρειν οὖν κελεύσᾱς ὁ μὲν Κέφαλος καὶ οἱ ἄλλοι μετ’ αὐτοῦ πρὸς τὸν λιμένα ὰπῆλθον, ὁ δὲ τοῦ Δικαιοπόλιδος ἀδελφὸς τῇ γυναικὶ Ἀθήνᾱζε ἡγήσατο.

## Ο ΚΩΛΑΙΟΣ ΤΑΡΤΗΣΣΟΝ ΕΥΡΙΣΚΕΙ
Πρῶτοι τῶν Ἑλλήνων εἰς Τάρτησσον ἀφίκοντο οἱ Σάμιοι. Ἔμπορος γάρ τις, Κωλαῖος ὀνόματι, ἀπὸ τῆς Σάμου ὁρμώμενος πρὸς τὴν Αἴγυπτον ἔπλει, ἀλλὰ χειμὼν μέγιστος ἐγένετο, καὶ πολλὰς ἡμέρᾱς οὐκ ἐπαύσατο ὁ ἄνεμος ἀεὶ φέρων τὴν ναῦν πρὸς τὴν ἑσπέρᾱν. Τέλος δὲ Ἡρακλείᾱς στήλᾱς διεκπεράσαντες εἰς Ὠκεανὸν εἰσέπλευσαν καὶ οὕτως εἰς Τάρτησσον ἀφίκοντο.
Οἱ δὲ ἐπιχώριοι λαβόντες αὐτοὺς ἐκόμισαν παρὰ τὸν βασιλέᾱ, γέροντά τινα Ἀργαθώνιον ὀνόματι. Ὁ δὲ ἤρετο αὐτοὺς τίνες εἰσὶ καὶ ὁπόθεν ἤκουσιν. Ὁ δὲ Κωλαῖος ἀπεκρίνατο· «Ἕλληνές ἐσμεν, καὶ πρὸς τὴν Αἴγυπτον πλέοντας χειμὼν ἡμᾶς εἰς τὴν σὴν γῆν ἤλασεν.» Ὁ δὲ βασιλεὺς πάντα ἀκούσᾱς ἐθαύμασεν, εὐμενῶς δὲ δεξάμενος αὐτοὺς πλεῖστόν τε ἀργύριον καὶ πλεῖστον κασσίτερον αὐτοῖς παρέσχεν. Οἱ δὲ πολὺν τινα χρόνον ἐν Ταρτήσσῳ μένοντες ἐμπορίᾱν ἐποιοῦντο. Τέλος δὲ τὸν Ἀργαθώνιον χαίρειν κελεύσαντες ἀπέπλευσαν καὶ εἰς τὴν Σάμον ἐπανῆλθον οὐδὲν κακὸν παθόντες.